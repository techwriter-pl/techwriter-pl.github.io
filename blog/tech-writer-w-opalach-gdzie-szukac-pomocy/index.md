---
title: "Tech Writer w opałach. Gdzie szukać pomocy?"
date: "2017-12-21"
categories: 
  - "dobre-praktyki"
  - "narzedzia"
  - "warsztat"
tags: 
  - "aplikacje"
  - "spolecznosc"
coverImage: "hustle-and-bustle-1738072_960_720.jpg"
---

Zazwyczaj to Tech Writerzy pomagają innym, jednak zdarzają się sytuacje, w których sami potrzebują pomocy. Gdzie jej wtedy szukać?

Oczywiście najlepiej u kolegów i koleżanek po fachu. Jeśli mamy takie osoby "pod ręką" i możemy się ich poradzić to dobra nasza. Kiedy jednak nie mamy takiej możliwości, pozostaje nam internet. Stara prawda głosi, że w sieci nie jesteś sam. Ma to też zastosowanie do Tech Writerów. Poniżej lista "miejsc", w których możecie zasięgnąć języka i szukać wsparcia w przypadku problemów tech commowych.

# Slack

Ten kanał komunikacji ostatnio zyskał bardzo na popularności i wciąż dynamicznie się rozwija. Jest to komunikator, grupa dyskusyjna i forum w jednym, taki trochę IRC na sterydach. Występuje w wersji darmowej, odpowiedniej dla małych zespołów, oraz w wersji płatnej, dla większych organizacji. Obecnie, wiele firm wykorzystuje Slacka jako platformę do komunikacji i współpracy dla swoich pracowników. Użytkownicy łączą się ze sobą za pomocą przestrzeni roboczych (workspace). Wystarczy na [stronie Slacka](https://slack.com/) stworzyć własną przestrzeń i zaprosić do niej znajomych. Osoby, które dostaną zaproszenie, muszą kliknąć link, utworzyć sobie konto w przestrzeni roboczej i gotowe. Po krótkim procesie konfiguracji jesteśmy gotowi do wymiany informacji. Slacka można zainstalować na komputerze i urządzeniach mobilnych lub korzystać z niego w przeglądarce.

### Write the Docs

Społeczność Write the Docs, którą możecie kojarzyć z [konferencji w Pradze](http://techwriter.pl/write-the-docs-prague-2017-relacja/), poszła z duchem czasu i też posiada swoją przestrzeń na Slacku. Na obecną chwilę liczy ona już prawie 3000 użytkowników. Sporo się tutaj dzieje, czasami aż ciężko nadążyć za wszystkimi wątkami. Istnieją różne kanały tematyczne. Mamy kanał poświęcony ogólnym kwestiom związanym z komunikacją techniczną oraz szereg innych kanałów, które mają dużo węższy zakres zainteresowań, np. "analytics" do rozmów o danych, które zbieramy, "podcast", gdzie możemy dyskutować o tematach, które warto poruszyć w podcaście Write the Docs czy "jobs", gdzie można publikować oferty pracy.

Żeby stać się użytkownikiem przestrzeni Write the Docs, potrzebne jest zaproszenie, o które możecie poprosić na stronie [slack.writethedocs.org](http://slack.writethedocs.org/).

### MadCap Flare User Groups

Kolejna przestrzeń na Slacku, którą chcemy polecić, została stworzona z myślą o osobach zrzeszonych w lokalnych grupach użytkowników narzędzia [MadCap Flare](https://www.madcapsoftware.com/products/flare/). W związku z tym, że jest to społeczność adresowana do dość wąskiego grona odbiorców, liczba zarejestrowanych użytkowników to nieco ponad 250. Jednak jeśli używacie MadCap Flare'a, to na pewno warto tu zajrzeć. Znajdziecie tu m.in. kanał o ogólnych problemach z tym narzędziem, systemach kontroli wersji i ofertach pracy. Dodatkowo, każda lokalna grupa ma swój dedykowany kanał.

Żeby dołączyć do społeczności, potrzebne jest zaproszenie. W tym celu najlepiej skontaktować się z organizatorami [Poland MadCap Flare User Group](http://techwriter.pl/rusza-poland-madcap-flare-user-group/) (3di Poland) poprzez [grupę na FB](https://web.facebook.com/groups/PLFUG/) lub [mailowo](mailto:plfug@3di.com.pl).

# LinkedIn

LinkedIn to nie tylko medium do kontaktów biznesowych oraz portal z ofertami pracy. Dzięki grupom dla specjalistów zajmujących się szeroko pojętą treścią możecie go też wykorzystać do uzyskania pomocy w kwestiach związanych z komunikacją techniczną. Poniżej przedstawiamy kilka propozycji.

### Users of MadCap Flare

Grupa liczy ponad 4000 członków. Jak wskazuje jej nazwa, jest to miejsce do zadawania wszelkiej maści pytań związanych z używaniem narzędzia MadCap Flare. Grupa jest monitorowana przez pracowników MadCap Software, którzy odpowiadają na pytania, dzielą się informacjami na temat produktów firmy i ciekawymi linkami, np. do webinariów.

Grupa powstała przed społecznością Slack. Te dwa kanały komunikacji na pewno będą przydatne dla osób korzystających na co dzień z Flare'a.

Grupę znajdziecie pod linkiem [https://www.linkedin.com/groups/86373](https://www.linkedin.com/groups/86373). Żeby stać się jej częścią, musicie wysłać prośbę o dołączenie. Korzystanie z narzędzi firmy MadCap nie jest wymagane, aby pomyślnie przejść proces rejestracji.

### Technical Writer Forum

Prawie 29 000 członków, cały przekrój tematów, od bardzo podstawowych jak pytania o to jak rozpocząć karierę w tech commie i jakie kursy są warte rozważenia, do zaawansowanych pytań związanych z narzędziami i procesami. Praktycznie codziennie pojawia się jakis nowy wątek.

Grupę znajdziecie pod linkiem [https://www.linkedin.com/groups/112571](https://www.linkedin.com/groups/112571). Żeby stać się jej częścią, musicie wysłać prośbę o dołączenie.

### Technical Writing & Content Management

Ponad 12 000 członków i masa przeróżnych tematów związanych mniej lub bardziej z komunikacją techniczną. Możecie tutaj znaleźć zarówno dość tradycyjne wątki związane np. ze strategią tworzenia treści lub dobrymi praktykami językowymi, jak i mniej standardowe tematy, jak np. opowieść o tym, jak stand-up może poprawić nasze umiejętności tworzenia dobrej treści.

Grupę znajdziecie pod linkiem [https://www.linkedin.com/groups/3327127](https://www.linkedin.com/groups/3327127). Żeby stać się jej częścią, musicie wysłać prośbę o dołączenie.

### ITCQF Certified Professionals

Grupa skupiająca członków i sympatyków ITCQF (International Technical Communication Qualifications Foundation) oraz osoby, które miały okazję przejść szkolenie przygotowane przez tę fundację. Jeśli sprawy związane z komunikacją techniczną są Wam bliskie to zachęcamy do dołączenia i dzielenia się doświadczeniami.

Grupę znajdziecie pod linkiem [https://www.linkedin.com/groups/8156849](https://www.linkedin.com/groups/8156849). Żeby stać się jej częścią, musicie wysłać prośbę o dołączenie. Przejście szkolenia ITCQF nie jest wymagane, aby pomyślnie przejść proces rejestracji.

# Facebook

Poczciwy Facebook też ma coś do zaoferowania Tech Writerom. Poniżej przedstawiamy dwie rodzime inicjatywy skupiające specjalistów zajmujących się dokumentacją.

### #soapconf & #meetcontent community

Jest to otwarta grupa, która wyrosła z konferencji [soap!](http://soapconf.com/), jedynej polskiej konferencji tech comm oraz spotkań branżowych [MeetContent](http://meetcontent.org/). Poruszane są tutaj wszelkie tematy związane z szeroko pojęta treścią. Grupa prowadzona jest w języku angielskim. Strona grupy jest dostępna [tutaj](https://web.facebook.com/groups/372572899591391/).

### Tworzenie dokumentacji

Czas na odrobinę autopromocji - grupa "Tworzenie dokumentacji" prowadzona przez nasz portal. Jest to miejsce, w którym osoby pracujące z dokumentacją mogą dzielić się ciekawymi informacjami, wymieniać się dobrymi praktykami, zadawać pytania, pomagać innym i szukać pracy. Grupa jest prowadzona w języku polskim. Zapraszamy do niej wszystkich, którzy chcieliby budować polską społeczność tech comm. Wystarczy wejść na [tę stronę](https://web.facebook.com/groups/342747819400007/) i dołączyć.

 

Jeśli znacie jakieś inne ciekawe społeczności lub grupy, do których warto dołączyć, dajcie nam znać w komentarzach. A tymczasem, Wesołych Świąt i szczęśliwego Nowego Roku :)
