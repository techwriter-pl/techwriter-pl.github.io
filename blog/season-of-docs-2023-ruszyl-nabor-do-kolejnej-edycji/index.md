---
title: 'Season of Docs 2023 - ruszył nabór do kolejnej edycji'
authors: agnieszka
date: '2023-01-26'
tags:
  - 'news'
  - 'ze-świata'
  - 'dokumentacja'
  - 'edukacja'
  - 'kariera'
  - 'praca'
  - 'praktyki'
coverImage: 'season_of_docs_2023.png'
---

Ruszyła kolejna edycja inicjatywy Google Season of Docs, której celem jest
rozwój otwartego oprogramowania, a także ciekawa okazja, by rozwinąć także swoje
twórcze umiejętności 😉 Poniżej znajdziecie najistotniejsze informacje.

<!--truncate-->

#### Czym jest Season of Docs?

[Google Season of Docs](https://developers.google.com/season-of-docs) to
inicjatywa, która zapewnia wsparcie dla projektów open source w celu ulepszenia
ich dokumentacji i daje profesjonalnym autorom tekstów technicznych możliwość
zdobycia doświadczenia w open source. Jej celem jest podniesienie świadomości na
temat open source, dokumentów i pisania tekstów technicznych. Program ten został
stworzony przez Google, a jego pierwsza edycja odbyła się w 2019 roku.
[Pod tym linkiem](https://developers.google.com/season-of-docs/docs/2022/participants)
znajdziecie szczegółowe zestawienie projektów, które powstały dzięki Season of
Docs. Dowiecie się tam jakie projekty zostały zatwierdzone, jakiego rodzaju
dokumentacja do nich powstała, jakie umiejętności będą poszukiwane oraz czego
możecie nauczyć się uczestnicząc w programie.

Tegoroczna edycja Season of Docs 2023 rozpocznie się 15 lutego i będzie trwała
do 21 listopada. W tym czasie zostanie utworzony specjalny zespół Technical
Writerów, którego zadaniem będzie wsparcie rozwoju dokumentacji dla różnych
projektów open source, zgłoszonych do programu.

Jak dobrze wiecie, odpowiednia dokumentacja pomaga użytkownikom sprawnie
korzystać z oprogramowania. Google postanowił wspomóc liczne firmy informatyczne
w kwestii “rekrutacji” specjalistów od pisania dokumentacji. Poszukiwani są
Technical Writerzy z dobrym doświadczeniem w branży, którzy, po weryfikacji,
będą pracować nad wybranym przez siebie projektem open source. Współpraca ta ma
na celu poprawę jakości dokumentacji oraz zgłębienie przez autorów wiedzy na
temat otwartego oprogramowania.

Wszelkie niezbędne informacje na temat programu oraz uczestnictwa w nim
znajdziecie
[tutaj](https://developers.google.com/season-of-docs/docs/tech-writer-guide), a
jeśli nasuną Wam się dodatkowe pytania, zerknijcie do listy
[FAQ](https://developers.google.com/season-of-docs/docs/faq), przygotowanej
przez organizatorów.

#### Harmonogram edycji 2023

Poniżej przedstawiamy listę najważniejszych etapów, z jakich będzie składał się
tegoroczny Season of Docs:

- 18 stycznia – ogłoszenie nowej edycji Season of Docs
- 15 lutego – 24 marca – Organizacje open source zgłaszają swój udział w
  programie
- 31 marca – Google publikuje listę zaakceptowanych organizacji
- 31 marca – 10 maja: składanie aplikacji przez Technical Writerów - Technical
  Writerzy wybierają projekt, nad którym chcieliby pracować i przedstawiają
  swoje propozycje, a organizacja ma czas na ich weryfikację i zatrudnienie
- 14 czerwca – 23 październik: czas na miesięczne oceny pracy w projektach - raz
  w miesiącu odbędzie się cykl ocen sprawdzający postępy prac, weryfikację
  założeń itp.
- 6 – 21 listopada – administratorzy organizacji biorących udział w programie
  przesyłają końcową ocenę projektu

Szczegółowy harmonogram programu znajdziecie
[tutaj](https://developers.google.com/season-of-docs/docs/timeline).

Naszym zdaniem, udział w tego typu programie to nie tylko świetna pozycja do
wpisania w CV. Jest to także szansa na zdobycie nowej porcji wiedzy i
umiejętności pod okiem doświadczonych specjalistów. Jesteśmy bardzo ciekawi, czy
ktoś z Was brał już udział w Season of Docs i chciałby podzielić się z nami
wrażeniami? 😉 Dajcie znać!
