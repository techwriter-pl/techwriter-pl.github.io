---
title: "Konferencja Write the Docs już za miesiąc w Pradze!"
date: "2017-08-04"
categories:
  - "news"
  - "ze-swiata"
tags:
  - "konferencje"
  - "spolecznosc"
coverImage: "WriteTheDocsPrague-e1501772951385.jpg"
---

Jedno z najlepszych wydarzeń z naszej branży w Europie zbliża się dużymi krokami. Przeczytajcie jak można się tam dostać i czego się spodziewać.

## Szczypta historii

Tak było rok temu - jako patron medialny byliśmy oczywiście obecni i uraczyliśmy Was [szczegółową relacją](http://techwriter.pl/write-the-docs-europe-2016-relacja/) :). Zainteresowanych genezą konferencji zachęcamy do [lektury wprowadzającej do tematu](http://techwriter.pl/poznajcie-write-the-docs-europe/). Co jeszcze można dodać - też tam byliśmy, piwo piliśmy, nawet syr zjedliśmy - zdecydowanie polecamy to miejsce, tych ludzi i ten klimat!

## Co w tym roku?

Oczywiście informacji najlepiej zasięgnąć [u źródła](http://www.writethedocs.org/conf/eu/2017/), w telegraficznym skrócie - w sobotę czeka Was zwiedzanie Pragi łódką i nawiązywanie znajomości, w niedzielę [Writing Day](http://www.writethedocs.org/conf/eu/2017/writing-day/) i wspólne rozwiązywanie problemów oraz nawiązywanie przyjaźni, w poniedziałek właściwa konferencja i zacieśnianie więzów podczas wieczornego party, we wtorek drugi dzień konferencji oraz tzw. [unconference](http://www.writethedocs.org/conf/eu/2017/unconference/), wymiana adresów, wzruszające pożegnania i obietnice częstej korespondencji. Generalnie formuła niemal identyczna do [tej sprzed roku](http://techwriter.pl/write-the-docs-coraz-blizej/).

## Kogo można spotkać?

Grono mówców wygląda przesympatycznie, sami spójrzcie w te szczere, uśmiechnięte twarze:

![](images/WriteTheDocsSpeakers2017.jpg)

Dokładny opis prelekcji i prelegentów [znajdziecie tutaj](http://www.writethedocs.org/conf/eu/2017/speakers/). My już wybraliśmy swoich faworytów, a Wy? Podzielcie się w komentarzach, podpowiedzcie nam i innym. Poza prezenterami oczywiście dziesiątki uczestników z całego świata. Rok temu nawiązaliśmy kontakty z techwriterami m.in. z Finlandii, Australii, Czech, Węgier, USA, a nawet Polski!

## Ile to kosztuje?

Pod względem współczynnika cena/jakość ta konferencja nie ma konkurencji. Jeśli nie chcecie prosić managera - wystarczy 150 Euro. Studenci i bezrobotni płacą połowę stawki. Jeśli to firma finansuje Wam pobyt to z budżetu znika 250 Euro, plus wydatki na hotel i dojazd (polecamy nocny autobus :)). Dodatkowa przejażdzka (przepłynka?) łodzią kosztuje dychę - można zabrać rodzinę i znajomych. Wszystkie opcje z dokładnym opisem oraz możliwością zakupu dostępne [tutaj](https://ti.to/writethedocs/write-the-docs-eu-2017/).

Uczciwie ostrzegamy, ta konferencja uzależnia!
