---
title: "Noty wydania"
date: "2013-12-10"
categories: 
  - "przyklady"
  - "warsztat"
tags: 
  - "praca"
  - "release-notes"
coverImage: "ReleaseNotes.jpg"
---

Czym zajmują się technical writerzy? Tworzą m.in. release notes. A czym zajmują się release notes? I czym właściwie są?

Release notes, przetłumaczone kiedyś na polski jako "noty wydania", to dokumenty opisujące oprogramowanie, a dokładniej zmiany w konkretnej wersji oprogramowania. Czekacie na definicję z Wikipedii? Proszę bardzo: [http://en.wikipedia.org/wiki/Release\_notes](http://en.wikipedia.org/wiki/Release_notes) :). Przez zmiany rozumiemy tutaj wszelkie nowe funkcjonalności (ang. _features_), zmiany w funkcjonalnościach już obecnych, poprawione błędy (_fixed bugs_) oraz... niepoprawione błędy (_known issues_).

Release notes są dostarczane razem z oprogramowaniem, np. z nową wersją aplikacji, pakietem poprawek (_service pack_), pojedynczą naprawą (_hotfix_) czy nawet jedną z wielu nowo zbudowanych wersji dostarczanych przez programistów (_build_). Mogą również zawierać informacje na temat tego, w jaki sposób nowa wersja czy poprawka ma być zainstalowana i skonfigurowana.

Jak widzicie, jest to dość zaawansowana technicznie wiedza, stąd w wielu firmach tworzeniem release notes zajmują się po prostu programiści. [Przykład (ugly)](http://gstreamer.freedesktop.org/releases/gst-plugins-ugly/1.2.0.html) ;). Czasem jednak pozwolą nam "coś z tym zrobić". [Przykładowy efekt (simply beautiful)](http://help.gnome.org/misc/release-notes/2.18/) ;).

Adresatami not wydania są odbiorcy oprogramowania, szczególnie Ci, którzy planują aktualizację do nowszej wersji albo instalację pakietu z poprawkami. Ale release notes mają również odbiorców wewnętrznych - testerów, dział zarządzania produktem, wsparcie klienta albo marketing.

Najczęściej spotykana postać release notes to aktualnie po prostu HTML, ale spotyka się również .txt, .pdf, .doc, .rtf...Tutaj znajdziecie typowy przykład [old-school'owych release notes](http://www.miranda.com/support/software/DVI-Ramp%202/software/Firmware/Firmware%20packages/Beta/DR2_v80309_ReleaseNotes.pdf).

Tego typu dokumentację zazwyczaj dostarczamy w pakiecie z oprogramowaniem, dostępną na płytce CD/DVD, albo z poziomu samej aplikacji (np. jako wyskakujące okienko albo opcję w menu).

Na koniec cytat z not wydania do jednej z gier, jeden z powodów dla których ta praca nigdy nam się nie znudzi:

_"The value of five ducks is now one pig..."_
