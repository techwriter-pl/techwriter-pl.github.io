---
title: 'Procedury i szablony'
authors: admin
date: '2013-11-21'
tags:
  - 'przykłady'
  - 'warsztat'
  - 'praca'
  - 'procedury'
coverImage: 'Procedury.jpg'
---

Czym zajmują się technical writerzy? Tworzą m.in. procedury i szablony, w
różnych postaciach. A czym zajmują się procedury i szablony? I czym właściwie
są?

<!--truncate-->

Procedury nie opisują produktu czy projektu, tylko proces, np. proces
wykonywania pewnej czynności w naszej firmie.  Szablony (ang. _templates_), np.
szablon procedury 😊, służą ujednoliceniu wyglądu dokumentów danego typu. Innymi
słowy, jeżeli chcecie by każdy projekt w którym bierzecie udział wymagał
zaplanowania Waszej pracy, przeglądu tworzonej dokumentacji, a na końcu
gratulacji dla techwritera 😉 i formalnego raportu z końcowego, to opiszcie to w
**procedurze**.  Jeżeli dodatkowo pragniecie by raporty z projektów wyglądały
podobnie i zawsze zawierały  istotne dla Was informacje - stwórzcie **szablon**
raportu końcowego z projektu. Zrozumiałe?

Przykłady procedur:

- Procedura dezynfekcji rąk,
- Procedura przeprowadzania audytu,
- Procedura testowania oprogramowania,
- Procedura podróży służbowych,
- Procedura aktualizacji procedur...

Przykłady szablonów:

- Szablon specyfikacji wymagań,
- Szablon raportu z audytu,
- Szablon raportu z testów,
- Szablon rozliczenia podróży służbowej (często w formie pliku Excel),
- Szablon prezentacji,
- Szablon certyfikatu...

Adresatami tego typu dokumentów są najczęściej odbiorcy wewnętrzni - pracownicy
firmy. Forma i zawartość różnią się w zależności od organizacji i preferowanych
narzędzi. Procedura może mieć formę pliku Word, PDF, diagramu w Visio, strony
Wiki, HTML, itp., itd. Szablon - w zależności od zastosowania - Word, PDF,
Excel, itd.

Procedur z zasady nikt nie czyta 😉. Chyba, że są wydrukowane i dostaje je w
formie papierowej nowy pracownik, dla którego dział IT nie zdążył jeszcze
przygotować komputera.  Dlaczego tak jest? Dobrze napisana procedura nie usypia,
jest zwięzła i konkretna i przede wszystkim można się z niej czegoś nauczyć. Aby
spełniała te warunki, powinna być napisana "z głową". A jak powstaje większość
procedur? Szef działu spisuje ją byle jak i przynosi do techwritera z prośbą o
poprawienie literówek i sformatowanie. Na wczoraj. Niestety z szablonami jest
podobnie :(.

Następnym razem, zanim zaczniesz pracę nad procedurą, zapytaj szefa: kto jest
odbiorcą i czego ma się z niej nauczyć. I spróbujcie razem napisać coś
pożytecznego.
