---
title: 'Kilka pytań do - część 29'
authors: jkula
date: '2023-02-22'
tags:
  - 'warsztat'
  - 'wywiady'
  - 'kariera'
  - 'praca'
  - 'wywiad'
coverImage: 'wywiad_29.png'
---

W ramach naszego znanego i lubianego cyklu "Kilka pytań do..." rozmawiamy dziś z
Joanną, która, od prawie półtora roku realizuje się w roli dokumentalisty w
dużej korporacji z branży IT, a wcześniej pracowała przez wiele lat jako
tłumaczka języka angielskiego.

<!--truncate-->

Joanna zgodziła się podzielić swoimi doświadczeniami i wrażeniami z życia tech
writera.

### 1\. Jak długo pracujesz jako technical writer i na czym właściwie polega Twoja rola?

Pracę w charakterze technical writera zaczęłam niemal półtora roku temu. Dopiero
wtedy przekonałam się, jak dalece rola ta wykracza w praktyce poza potoczne
wyobrażenia o „pisaniu dokumentacji”. Tak naprawdę chodzi tu o tworzenie
szerokiego spektrum wszelkiego rodzaju pomocy dla użytkownika. Można powiedzieć,
że współczesna dokumentacja to raczej „user assistance” oznaczająca różnego typu
interakcję z odbiorcą. Warto również podkreślić, że w dużej mierze praca ta
polega na gromadzeniu informacji z najróżniejszych źródeł i ich nieustannym
tłumaczeniu z „technicznego na ludzki” – choć nie zawsze, gdyż czasem adresatem
dokumentacji nie są użytkownicy końcowi, ale na przykład deweloperzy po stronie
klienta, dostosowujący oprogramowanie pod jego indywidualne potrzeby.

### 2\. W jaki sposób zostałaś technical writerem?

Bardzo długo myślałam o tym, że w moim życiu zawodowym potrzebuję zmiany.
Właściwie przez całe życie związana byłam z jednym pracodawcą i jedną branżą.
Czułam, że chcę się rozwijać i być nie tyle odtwórcą – a tak wygląda w dużej
mierze praca tłumacza – ile autorem. Zastanawiałam się też na ile zgromadzona
wiedza i doświadczenie mogą przydać mi się w innym kontekście. W samej zmianie
nie było nic wyjątkowego: opracowałam CV i przeglądałam ogólnodostępne oferty.
Niestety nie znałam nikogo w branży IT, więc szlaki przecierałam sobie
samodzielnie. Na pewno nie jest bardzo łatwo w sytuacji, gdy jest się humanistą
aspirującym do stanowiska nieco technicznego, ale po jakimś czasie się udało.

### 3\. Czy możesz opowiedzieć coś o swojej firmie i zespole, w którym pracujesz?

Pracuję dla wielkiej korporacji – mój pracodawca to jeden ze światowych liderów
w produkcji oprogramowania. Współpracowników nie mam chyba tylko na Grenlandii.
Obecnie wspieram jako writer dwa zespoły – jeden w Polsce, drugi w Wielkiej
Brytanii; w codziennej pracy potrzebujemy jednak kontaktu z ludźmi z innych
miejsc – nie tylko w Europie. Na pewno czasem trudno się „spotkać”, kiedy jedni
dopiero wstają, a drudzy chcieliby już pójść spać. Co do systemu pracy, ja sama
pracuję w stu procentach zdalnie, a większość moich kolegów hybrydowo. Wszystkie
zespoły w firmie pracują zgodnie z metodologią Agile/Scrum – w składzie mamy
przede wszystkim programistów, ale są tu również inne osoby: product owner,
scrum master, architekt, testerzy, no i oczywiście ktoś taki, jak ja –
dokumentalista.

### 4\. W jaki sposób jest zorganizowana praca Twoja i Twojego zespołu?

Jak już wspomniałam – zespoły pracują w sposób zwinny w dwutygodniowych
sprintach. Ze względu na rozproszenie geograficzne i czasowe korzystamy z
popularnych i niezbędnych narzędzi do organizacji pracy, takich jak Jira,
wszelkiego rodzaju dodatkowe planery czy komunikatory. Przydaje się też firmowa
Wiki.

### 5\. Jakie doświadczenia zebrałaś jako technical writer? W jakich projektach brałaś udział?

Mam wrażenie, że w przypadku branży IT jedyną stałą jest zmiana. Każdy dzień to
nowe doświadczenia – w dużym uproszczeniu mogę jednak powiedzieć, że projekty, w
których brałam udział koncentrują się na szeroko pojętym oprogramowaniu z
obszaru handlu/commerce.

### 6\. Jakich narzędzi używasz i co o nich sądzisz?

Obawiam się, że na wymienienie narzędzi, z których korzystam zabrakłoby nam tu
miejsca. W podstawowych obowiązkach posługuję się jednym z edytorów XML
sprzężonym z systemem zarządzania treścią opartym o założenia DITA (Darwin
Information Typing Architecture). Nieobce mi są GitHub i Markdown, Wiki
Confluence oraz programy do pracy z grafiką i wideo - SnagIt, czy Camtasia.

### 7\. W jaki sposób zdobywasz informacje potrzebne do tworzenia dokumentacji?

Z Internetu. To znaczy między innymi. Głównym źródłem informacji jest codzienna
praca z własnym zespołem. Ponadto zapoznaję się z istniejącą już dokumentacją,
która w przypadku produktów, z którymi pracuję jest naprawdę olbrzymia i złożona
– mówimy tu o tysiącach stron. Ważna jest też tzw. surowa dokumentacja
techniczna dostarczana przez programistów. Liczą się też treści przygotowywane
przez product ownerów – wszelkiego typu user stories, ale także opisy
konkretnych deweloperskich tasków. No i rozmowy, pytania, pytania, rozmowy. Co
ważne, proces ten właściwie nigdy się nie kończy – ponieważ nie pracujemy w
metodologii waterfall, dokumentacja powstaje równolegle z produktem. Nie
opisujemy czegoś gotowego, ale oprogramowanie, które jest nieustannie rozwijane.

### 8\. Jakie typy dokumentów tworzysz?

Wracając niejako do koncepcji user assistance, współczesna „dokumentacja” to nie
tylko standardowe manuale dla użytkownika końcowego czy biznesowego lub
przewodniki przygotowywane pod konkretne grupy użytkowników, w tym
administratorów, czy integratorów systemów, choć takimi również się zajmuję.
Tworzy się także teksty widoczne w obrębie interfejsu, specyficzną dokumentację
API, a także grafiki i materiały wideo.

### 9\. W jakich językach piszesz dokumentację i jak jest ona publikowana?

Całość dokumentacji tworzę w języku angielskim, gdyż to ona ma najszersze grono
odbiorców. Oczywiście część naszych produktów jest lokalizowana, ale w mojej
firmie technical writerzy nie zajmują się tym procesem w ogóle. Nasza rola
sprowadza się do przygotowywania oryginałów zgodnie ze standardami komunikacji
technicznej oraz opracowywania anglojęzycznej terminologii tak, aby jak
najbardziej ułatwić życie tłumaczom.

### 10\. Jakie produkty opisujesz?

Pracuję w obszarze produktów commerce – zarówno od strony backendowej, jak i
frontendu, czyli storefrontu, z którym mają do czynienia klienci końcowi. Ze
względu na architekturę naszych rozwiązań, dużo tu zagadnień mocno technicznych
związanych z integracją i komunikacją pomiędzy składowymi systemu.

### 11\. Czy oprócz tworzenia dokumentacji zajmujesz się czymś jeszcze, np. tworzeniem materiałów marketingowych? Jeśli tak, to czym i jakich narzędzi do tego używasz?

Ze względu na to, jak rozbudowane jest nasze portfolio, komunikacja marketingowa
to u nas zupełnie odrębna działka. W mojej pracy najbliższe marketingowi będzie
opisywanie biznesowych korzyści danej funkcji, ale chodzi tu raczej o konkrety –
bez reklamowych fajerwerków i pełnych ekscytacji sformułowań.

### 12\. Jakie są największe wyzwania, które napotykasz w swojej pracy?

W moi przypadku wszystkie największe wyzwania wiążą się z brakiem typowo
technicznego backgroundu. Złotą rybkę poprosiłabym o „licencjat z informatyki”. 
Bywa bardzo trudno merytorycznie, kiedy brakuje fundamentów. Z drugiej strony
zapewnia to świeże podejście – skoro dla mnie coś jest trudne, czy nieoczywiste,
to można z dużą dozą pewności założyć, że takie też będzie dla klienta. Łatwiej
się zatem wczuć w położenie odbiorcy i wymyślić dobrą strategię objaśnienia
zawiłości oprogramowania innym.

### 13\. Co najbardziej lubisz w swojej pracy?

Zmienność i konieczność ciągłego uczenia się! Oczywiście bywa to też męczące –
chętnie by się porobiło jakieś rutynowe zadania. Niemniej jednak to, że
właściwie każdy dzień przynosi coś nowego daje poczucie, że się rozwijasz i że
jeszcze duuużooo do osiągnięcia. Lubię też interakcję z ludźmi, których wiedza i
doświadczenie są całkiem odmienne od mojego. No i oczywiście fakt, że spotykam
na zawodowej drodze ludzi z całego świata, a nie tylko – jak wcześniej –
humanistów z Polski.

### 14\. Co możesz poradzić osobom, które chciałyby zacząć swoją przygodę z pisaniem dokumentacji?

Z perspektywy czasu powiedziałabym, że można sobie trochę ułatwić życie próbując
zdobyć podstawy wiedzy programistycznej, czy ogólnie „informatycznej”. Naszym
atutem jest wiedza językowa, standardy komunikacji technicznej różnią się nieco
w zależności od firmy i stosunkowo łatwo je przyswoić. Trudniej zrozumieć o czym
mówią współpracownicy, kiedy już zaczną o „merdżu do dewelopa” i „podmianie
binarki”.

Joanno, serdeczne dzięki za czas poświęcony na udzielenie wywiadu.

Jeśli chcecie podzielić się z nami swoimi doświadczeniami i wrażeniami z pracy
technical writera, piszcie śmiało na adres:
[kontakt@techwriter.pl](mailto:kontakt@techwriter.pl).
