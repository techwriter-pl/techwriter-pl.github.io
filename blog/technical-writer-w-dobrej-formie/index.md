---
title: "Technical writer w dobrej formie"
date: "2015-06-23"
categories: 
  - "dobre-praktyki"
  - "warsztat"
tags: 
  - "edukacja"
  - "jezyk"
coverImage: "rece.jpg"
---

Codziennie idziesz do pracy. Spędzasz w niej najczęściej osiem godzin, powtarzając zazwyczaj te same czynności: włączasz komputer, idziesz na kawę, rozmawiasz o czymkolwiek ze współpracownikami, sprawdzasz maile, planujesz dzień, piszesz, chodzisz na spotkania, piszesz…Jednak czy się rozwijasz?

Czy codzienne pisanie tekstów w pracy poprawia Twoją kreatywność, rozwija warsztat, sprawia, że poznajesz nowe techniki czy narzędzia? Z własnego doświadczenia i rozmów z wieloma osobami pracującymi minimum kilka lat mamy śmiałość stwierdzić, że z efektywną nauką nowych rzeczy nasza praca ma niewiele wspólnego. Co zatem można zrobić, by nie stracić animuszu i pomysłowości?

Przygotowaliśmy listę ćwiczeń, które pozwolą utrzymać Technical Writera w dobrej formie ;).

1. **Czytaj o pisaniu.** Internet, biblioteki, księgarnie – można w nich znaleźć mnóstwo informacji na temat pisania. Czytaj, a będziesz wciąż uczył się czegoś nowego. A jeśli chcesz poznać ciekawe strony w sieci, zaglądnij choćby pod [ten adres](http://techwriter.pl/polskie-blogi/ "Polskie blogi"). I oczywiście zaglądaj regularnie na [techwriter.pl](http://techwriter.pl/ "techwriter.pl").
2. **Cokolwiek czytasz, czytaj ze zrozumieniem.** Codziennie czytamy – w pracy, w domu, w autobusie, w kolejce… Są to książki, instrukcje, dokumentacja, ulotki i cała masa innych tekstów. Jednak czy zawsze czytamy ze zrozumieniem? Aby utrzymać nasz umysł w formie, a oczy mieć wyczulone na wychwytywanie błędów czy niejasności, ważne jest, by zawsze rozumieć słowo pisane. Jeśli pojawia się w głowie rozluźnienie i natłok myśli zupełnie poza tematem to zadajcie sobie kilka pytań. Co powoduje, że tracę uwagę? Czy tekst jest wystarczająco jasny? Czy są fragmenty, które mi się podobają? I jeszcze jedno, jeśli się chcecie czegokolwiek nauczyć – składania szafki, robienia zdjęć, a nawet hodowli świnek morskich – czytając o czymś, myślcie tylko o tym, bo tylko skupiona uwaga na danym temacie pozwala na naukę czegoś nowego. Ta sama zasada dotyczy fachu Technical Writera. Jeśli czytacie branżowe teksty, czytajcie tak, by wynieść z nich jak najwięcej.
3. **Pisz.** I nie mamy tu na myśli tylko tekstów na potrzeby pracy. Pisz poza nią. Dla siebie i własnego rozwoju. Załóż blog i pisz o kwiatkach, jeśli lubisz ogrodnictwo. Włącz Worda i zacznij pisać powieść, jeśli masz tylko ochotę. Weź ładnie oprawiony notatnik i pisz wiersze, jeśli czujesz w sobie poetę. Tak naprawdę nie jest ważna forma – ważne jest, by pisanie sprawiało przyjemność, a słowa przelewane na papier czy klawiaturę układały się w coraz ciekawsze zdania. I pamiętaj, pisząc każdy tekst można wykorzystać wiedzę techniczną. Ogrodnik może napisać instrukcję sadzenia paproci, pisarz wykorzystać nowe narzędzie do edytowania tekstu, a poeta stworzyć wiersz o pracy Technical Writera. Próbki tego ostatniego możecie przeczytać [tutaj](http://techwriter.pl/langlydz-part-najn/ "Fraszki").
4. **Pozwól się czytać.** Masz wiedzę techniczną, którą możesz podzielić się z innymi, ciekawe pomysły na teksty i chęć ich realizacji? Dołącz do zespołu redakcyjnego, choćby [tu](http://techwriter.pl/kim-jestesmy/ "Napisz do nas").
5. **Daj komuś swój tekst do sprawdzenia.** Pozwól komuś czytać swoje teksty, a potem wysłuchaj komentarza i wyciągnij z niego wnioski. Nie musi to dotyczyć każdego tekstu, jednak raz na jakiś czas byłoby dobrze usłyszeć opinię na temat własnej pracy z ust kogoś innego.
6. **Zajmij się edycją tekstu kogoś innego.** Jest to odwrócenie sytuacji z poprzedniego punktu. Staraj się, by komentarze były konstruktywne. Jeśli krytykujesz to skup się na błędzie w tekście, a nie osobie piszącej.
7. **Ucz się lub uzupełniaj posiadaną wiedzę na temat języka, w którym piszesz.** Pisząc, powinieneś mieć spore rozeznanie na temat gramatyki, części mowy i zdania, odmiany słów i ich znaczeń itd. Nie chodzi tu o to, by posiadać wiedzę na poziomie magistra lingwistyki, ale by mieć solidne podstawy i chęć do ciągłego rozwoju w tej dziedzinie.
8. **Ucz się nowych narzędzi oraz poznawaj na nowo te, które już znasz.** Świat oprogramowania i ogólnie pojętej technologii ciągle się zmienia. Dotyczy to także narzędzi, z których korzystają Technical Writerzy. Ucz się ich, bądź na bieżąco z nowościami, szukaj ulepszeń tego, co już znasz. Nawet jeśli nie myślisz o zmianie obecnej pracy, śledź oferty dla dokumentalistów, a zwłaszcza dział z wymaganą obsługą narzędzi. Pozwoli to nie tylko na bycie przygotowanym do ewentualnych zmian, ale także da bodziec do nauki nowych i ciągle zmieniających się technologii.
9. **Rozmawiaj z innymi osobami zajmującymi się pisaniem.** Posiadając znajomych wśród innych pisarzy (nie tylko technicznych), dajesz sobie szansę na naukę mnóstwa przydatnych rzeczy. Nikt przecież nie zna lepiej swojego fachu, jak osoba go wykonująca. Dziel się doświadczeniem i czerp z wiedzy innych. To zawsze procentuje.
10. **Pamiętaj, że w zdrowym ciele, zdrowy duch...** Dlatego nie zapominaj o przerwach na rozprostowanie kości, odpoczynku dla oczu i umysłu. Wypoczęty i zrelaksowany Tech Writer z łatwością będzie mógł przystąpić zarówno do swych obowiązków, jak i dodatkowej aktywności w czasie wolnym.

Macie już wystarczająco prężne mięśnie Technical Writera? Jeśli pomogły Wam nasze wskazówki i robicie coś innego, by zachować formę, nie tylko w pracy, dajcie znać. Chętnie dołączymy do swego treningu kolejne punkty.
