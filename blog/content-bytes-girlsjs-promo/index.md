---
title: 'Content Bytes x girls.js: Porozmawiajmy o dostępności'
authors: bczyz
date: '2024-10-23'
tags:
  - 'news'
  - 'meetup'
  - 'spolecznosc'
coverImage: 'contentbytes-girlsjs.png'
---

# Content Bytes x girls.js: Porozmawiajmy o dostępności

Choć na zewnątrz robi się już coraz ciemniej (i straszniej :ghost:), ekipa
Content Bytes nie boi się nowych wyzwań, zwłaszcza gdy u boku mamy **girls.js**!
Współpraca ta pozwala nam jeszcze w tym miesiącu powrócić z
kolejnym wydarzeniem, tym razem poświęconym tematyce **dostępności treści**.

Podczas spotkania [Olga Stefaniuk](https://www.linkedin.com/in/olgastefaniuk),
[Justi Sztyper](https://www.linkedin.com/in/justi-sztyper-134520a5/) oraz
[Zuzanna Szott](https://www.linkedin.com/in/zuzanna-szott/) opowiedzą między
innymi o tym, czy tworzone treści mogą być dostępne dla wszystkich, jak
neuroróżnorodni użytkownicy pracują z contentem i aplikacjami oraz jak
dostępność wpływa zarówno na twórców treści i tych, którzy z nich korzystają.

Po prezentacjach zapraszamy na mały poczęstunek oraz wymianę doświadczeń i
opinii :pizza:.

<!--truncate-->

Pamiętajcie o rejestracji, to pozwoli nam na wybór odpowiedniej sali i
zaplanowanie poczęstunku. Link do formularza znajdziecie
[tutaj](https://forms.gle/zrkjELLFSufHaZEb6).

## Tematy

**_Moje prawo to twoje lewo. Czy istnieją treści użyteczne dla wszystkich?_**

Słowa kształtują rzeczywistość – tę cyfrową również. Z ich pomocą możemy
wspierać lub wykluczać całe grupy użytkowników naszych produktów, dlatego warto
robić to świadomie. Podczas prelekcji porozmawiamy o tym, jak identyfikować
językowe potrzeby i problemy użytkowników oraz jakich narzędzi używać, żeby
odpowiednio na nie reagować.

**_Dostępność kognitywna i neuroróżnorodność w pracy z treścią i aplikacjami
webowymi_**

W swojej prezentacji Olga i Justi poruszą zagadnienia neuroróżnorodności oraz
dostępności kognitywnej. Dowiecie się, jak neuroróżnorodni użytkownicy pracują z
tresciami i aplikacjami webowymi, co może być dla nich problematyczne i jak temu
zaradzić. Dodatkowo, poznacie najlepsze praktyki stosowane w tworzeniu
dostępnych aplikacji i treści oraz zalecenia Web Content Accessibility
Guidelines (WCAG) w kontekście dostępności.

## Prelegenci

Prezentacje poprowadzą:

- **Olga Stefaniuk**: Jako developer advocate, Olga łączy pasję do dzielenia się
  wiedzą, tworzenia społeczności i programowania, a także zainteresowania w
  obszarach dostępności w aplikacjach webowych oraz kognitywistyki. Olga jest
  również team leaderką w girls.js, gdzie wspiera kobiety wchodzące w świat IT.
- **Justi Sztyper**: Justi zajmuje się dokumentacją od wielu lat,
  dbając o to, aby tworzone treści były jak najbardziej dostępne dla
  użytkowników. W pracy technical writera Justi najbardziej ceni sobie podejście
  docs-as-code.
- **Zuzanna Szott**: Projektantka, badaczka i socjolożka na co dzień pracująca w
  agencji projektowo-badawczej Mobee Dick. W swojej pracy wdraża inkluzywne i
  dostępne rozwiązania do produktów cyfrowych, dba o neutralny i włączający
  język oraz edukuje innych o tym, jak nie dyskryminować za pomocą języka. W
  swojej pracy łączy wymagania biznesowe i technologiczne z dbałością o
  końcowych, różnorodnych użytkowników i użytkowniczki projektowanych produktów.
  Związana z AGH organizatorka wydarzeń z zakresu edukacji i kultury, prywatnie
  zainteresowana technologią, literaturą i polityką.

## Kiedy i gdzie

**Data**: 30.10.2024 <br /> **Godzina**: 18:00 <br /> **Miejsce**: GPC Global
Technology Center, Lubicz 23/a, Kraków

## Kilka słów o sponsorach i partnerach

Październikowe spotkanie sponsorowane jest przez **GPC Global Technology Center**, a
partnerują nam **girls.js**.

### GPC Global Technology Center

[Genuine Parts Company (GPC)](https://www.genpt.com/) jest globalnym liderem dystrybucji
części samochodowych i przemysłowych. Globalne Centrum Technologii GPC w
Krakowie, powstałe w 2022 roku, pełni rolę centrum badań i rozwoju, wspierając
GPC w zakresie transformacji cyfrowej. Inżynierowie GCP pracują nad
zaawansowanymi technologiami i rozwiązaniami usprawniającymi działalność i
rozwój GPC. Ich praca obejmuje różne obszary, w tym handel elektroniczny i
platformy danych, rozwiązania w zakresie łańcucha dostaw, systemy sprzedaży i
bezpieczeństwo cybernetyczne.

### girls.js

[girls.js](https://girlsjs.pl/) to inicjatywa, której celem jest przyciągnięcie
kobiet do IT. Poprzez zachęcenie do kodowania, organizatorzy chcą zaszczepić w
kobietach pasję do nowych technologii i pokazać, że świat IT stoi przed nimi
otworem. Założenia inicjatywy realizowane są poprzez spotkania i warsztaty dla
kobiet.

## O nas

Celem **Content Bytes** jest stworzenie przestrzeni, w której twórcy contentu
mogą wymieniać się doświadczeniami i omawiać tematy związane z tworzeniem
treści. Według nas, content to nie tylko sam proces pisania, ale tak
naprawdę cały ekosystem uwzględniający UX, UI, design, a także zagadnienia
dostępności, zarządzania i związanej z nimi technologii.

### Skontaktuj się z organizatorem

Organizatorom zależy, by spotkania były istotne i przybliżały tematy, które są
dla Was interesujące. Możecie zgłosić temat, a my dołożymy wszelkich starań, aby
znaleźć prelegentów, którzy będą mogli o nim porozmawiać. Możecie także sami
zostać prelegentami na jednym z naszych spotkań.

Jeżeli jesteście zainteresowani, napiszcie do nas:
[contentbytes.krk@gmail.com](mailto:contentbytes.krk@gmail.com).

### Często zadawane pytania

P: Czy wydarzenie będzie nagrywane lub transmitowane na żywo? <br /> O: Na
chwilę obecną nie. Stawiamy na spotkania na miejscu, gdzie możesz osobiście
poznać inne osoby zainteresowane contentem.

P: Czy można udostępnić prezentacje prelegentów? <br /> O: To zależy od
prelegenta. Podczas wydarzenia można jednak zadawać pytania i robić zdjęcia,
można też zapytać o udostępnienie slajdów.

P: Zarejestrowałem/am się, ale nie mogę wziąć udziału. Co powinienem/nnam
zrobić? <br /> O: Jeśli wiesz, że nie dasz rady przyjść, daj nam znać pisząc na
adres [contentbytes.krk@gmail.com](mailto:contentbytes.krk@gmail.com).
