---
title: "Kilka pytań do - część 8"
date: "2015-12-08"
categories:
  - "warsztat"
  - "wywiady"
tags:
  - "spolecznosc"
  - "wywiad"
coverImage: "sg_motor_001a-e1448398858231.jpg"
---

W dzisiejszym odcinku na nasze pytania odpowiada Paweł Kowaluk - specjalista z wieloletnim doświadczeniem w komunikacji technicznej, współtwórca konferencji [soap!](http://soapconf.com/), członek zarządu [ITCQF](http://itcqf.org/) oraz miłośnik narzędzi do tworzenia dokumentacji i nie tylko.

### Jak długo pracujesz jako Tech Writer?

Pracowałem jako Tech Writer przez cztery lata. W tym czasie zajmowałem się też narzędziami do pisania: tworzyłem makra i pluginy do Arbortexta, transformacje XSLT, stylesheety DITA OT i proste aplikacje do obróbki plików.

### W jaki sposób zostałeś Tech Writerem?

Zobaczyłem ogłoszenie o pracę w Motoroli: Technical Writer. Nie miałem pojęcia co to jest, więc wygooglałem. Okazało się, że Thomas Pynchon też był Technical Writerem, a że imponowała mi jego postać (był królem trollingu), zaaplikowałem.

### Czy możesz opowiedzieć coś o swojej firmie i zespole w którym pracujesz?

Motorola Solutions ma w tym momencie zespół około 40 Technical Writerów w Krakowie i sporo rozrzuconych po całym świecie. Globalny zespół opisuje produkty związane z systemami radiowymi, od słuchawek, przez konsole i anteny, po skomplikowaną infrastrukturę. W efekcie, zespół podzielony jest na wiele podzespołów specjalizujących się w konkretnej działce.

### W jaki sposób jest zorganizowana praca Twoja i Twojego zespołu?

Zespoły pracują w waterfallu i scrumie, zależnie od potrzeb danego projektu. Technical Writerzy często „siedzą” z programistami i inżynierami, żeby lepiej poznać produkt.

### Jakich narzędzi używasz i co o nich sądzisz?

Arbortext Editor i Vasont CMS – raczej przestarzałe i mało wydajne narzędzia. Na szczęście jesteśmy w trakcie wymiany zestawu narzędzi na bardziej współczesne.

### W jaki sposób zdobywasz informacje potrzebne do tworzenia dokumentacji?

Nie zawsze jest łatwo, ale jest łatwiej, kiedy przypomnę sobie, że jesteśmy częścią większego zespołu i realizujemy wspólny cel. Nie lubię podziału na „my” – wolne duchy, artyści, rzeźbiarze słowa, i „oni” – introwertyczni SMEsi, których nie obchodzi dokumentacja. Po pierwsze, nie każdy inżynier jest introwertykiem, tak jak nie każdy Technical Writer jest ekstrawertykiem. Po drugie, nawet inżynierowie back endu myślą o kliencie końcowym i często mają świetne pomysły na temat tego jak się z nim komunikować. Po trzecie, pracując w dużej firmie, programista często zna maleńki kawałek produktu i nie wie jak działa całość. Może mu być głupio, że nie wie i próbować nas zbyć. Podejdźmy do niego delikatnie, cierpliwie, jak do każdego człowieka.

### Jakie dokumenty dostarczasz, w jakiej postaci, w jakim języku i jak są one publikowane?

Dostarczamy dokumenty w formacie PDF i online help. Piszemy po angielsku, a dokumenty są tłumaczone na wiele języków. Publikowane są na kilku stronach w zależności od odbiorcy oraz wypalane na płytkach.

### Jakie produkty opisujesz?

Radia dla policji, straży pożarnej i karetek, sprzęt dla first responderów, infrastrukturę radiową.

### Czy oprócz tworzenia dokumentacji zajmujesz się czymś jeszcze, np. tworzeniem materiałów marketingowych? Jeśli tak, to czym i jakich narzędzi do tego używasz?

Nic z tych rzeczy.

### Jakie są największe wyzwania, które napotykasz w swojej pracy?

Czasem niewydajne narzędzia przeszkadzają. Praca z nimi na dłuższą metę może bardzo demotywować i odbija się to bardzo na mnie i na moich kolegach. Na szczęście zmiana jest już na horyzoncie.

### Co najbardziej lubisz w pracy Tech Writera?

Bardzo lubię rozmawiać z ludźmi i ta praca daje mi okazję, żeby poznawać bardzo różne osoby. Programiści, managerowie, project managerowie, scrum masterzy, konsultanci, szkoleniowcy, sprzedawcy... Każdy ma inną perspektywę na życie i na biznes, a ja mam możliwość uczyć się od nich. Dodatkowo mogę brać udział w takich fajnych wydarzeniach jak soap!.

### Co byś radził osobom, które chciałyby zacząć swoją przygodę z pisaniem dokumentacji?

Chcesz mieć satysfakcję z wykonywanej pracy? Po pierwsze miej cel, a po drugie bądź przydatny. Te dwie rzeczy sprawią, że będziesz każdego dnia czuć się jak superbohater a nie superłotr. Zastanów się jaka jest Twoja najmocniejsza strona (supermoc) i używaj jej. Praca będzie przyjemnością, a wszyscy wokół będą Cię podziwiać za to co robisz dobrze.

W razie dodatkowych pytań możecie skontaktować się z Pawłem bezpośrednio przez e-mail: **pensjonatus(at)gmail.com**. Jeśli macie ochotę podzielić się swoimi doświadczeniami, nie zwlekajcie dłużej tylko piszcie na [kontakt@techwriter.pl](mailto:kontakt@techwriter.pl).
