---
title: 'Zbliża się 12 rocznica techwriter.pl'
authors: niewiarowski
date: '2025-06-19'
tags:
  - 'społeczność'
  - 'z-kraju'
  - 'rocznica'
coverImage: 'techwrite_rocznica.png'
---

Techwriter.pl - portal, inicjatywa i grupa ludzi, którym bliska jest komunikacja
techniczna - istnieje już od ponad dekady. W tym artykule opisujemy:

- Początki
- Rozwój inicjatywy
- Cykle artykułów
- Wpływ na branżę komunikacji technicznej
- Perspektywę założycieli
- Jak techwriter.pl prezentuje się obecnie

<!--truncate-->

W tym miejscu chcemy docenić wysiłek osób zaangażowanych w działalność
techwriter.pl, która od niemal 12 lat wpływa znacząco na rozwój polskiej
komunikacji technicznej. Dziękujemy zarówno wszystkim działaczom, jak i
czytelnikom. Bez Was nie byłoby techwriter.pl. Jeśli ktoś chciałby podzielić się
swoją historią, zapraszamy do kontaktu.

## Od autora

Swego czasu trafiłem na badanie płac opublikowane na portalu i odkryłem, że
niszowa branża tech writingowa ma swoją społeczność dzielącą się wiedzą. W 2020
roku poznałem się z Darkiem Drezno przez LinkedIn i dołączyłem do redakcji.

Jak wiadomo, najciemniej jest pod latarnią: w grupie dokumentalistów o wielu
faktach krążyły ustne przekazy i nie wszystko było udokumentowane 😀. Dlatego
postanowiłem porozmawiać z osobami, które tworzyły techwriter.pl na długo przed
moim dołączeniem.

Przejdźmy do faktów, które udało mi się ustalić.

## Początki

### Ówczesny rynek tech writingu i nowy pomysł

Ojcem tej inicjatywy jest
[Dariusz Drezno](https://www.linkedin.com/in/dariusz-drezno/) (znany jako
Darek), związany z branżą testerską. Jest testerem, managerem, wykładowcą i
przedsiębiorcą. W 2012, Darek zauważył, że nie było polskojęzycznej strony
branżowej i brakowało też kursów podnoszących kwalifikacje specjalistów od
dokumentacji.

O tym, jak w 2012 wyglądał rynek technical writingu opowiada też Michał Skowron,
który odegrał dużą rolę w tworzeniu i rozwijaniu portalu:

> Było wtedy zdecydowanie mniej ofert pracy. Świadomość tego zawodu w Polsce
> była niska. Ja sam na początku nie miałem pojęcia, że tech comm to działka,
> która ma swoje zasady, dobre praktyki, szkolenia, itp. Początkowo znajdywałem
> tylko zagraniczne materiały.

> Po paru miesiącach, wróciłem szukania materiałów w języku polskim i wtedy
> trafiłem na techwriter.pl. Byłem tak podekscytowany tym, że pojawił się taki
> portal w języku polskim, że dość szybko zdecydowałem się dołączyć.

> Konferencja Soap stawiała wtedy pierwsze kroki, nie było jeszcze meetupów tech
> commowych.

Michał, podobnie jak wielu innych rozmówców, podkreśla, że w tamtym czasie
"unosił się pionierski duch" i było dużo przestrzeni do zagospodarowania. Z
związku z tym Darek, zainspirowany inicjatywą
[Radosława Smiglina](https://www.linkedin.com/in/smilgin/) i społecznością
[testerzy.pl](https://www.linkedin.com/company/testerzy/), postanowił stworzyć
coś podobnego, ale dla technical writerów.

### Pierwsze wpisy i wiek portalu

Darek dodał [powitalny wpis](../witaj-swiecie/index.md) 18.09.2013. I tak to się
wszystko zaczęło! Następnie opublikował pierwszy merytoryczny artykuł, którym
była
[relacja z pierwszej odsłony Soap](../soap-technical-communication-conference-relacja/index.md).
Wynika z tego, że w 2023 portal skończył 10 lat, a we wrześniu 2025 skończy 12
👍🥳🎉. To należy uczcić!

### Współpracownicy

Pierwszymi osobami, które dołączyły do portalu były:
[Marcin Górski](https://www.linkedin.com/in/gorskimarcin/),
[Sabina Szablowska](https://www.linkedin.com/in/sabina-sz/) i
[Michał Skowron](https://www.linkedin.com/in/michalskowron/).

Michał we wczesnych fazach rozwoju techwriter.pl był bardzo aktywny i
przepełniał go entuzjazm:

> Włożyłem dużo serducha w techwriter.pl, szczególnie w pierwszych latach jego
> istnienia, bo po prostu cieszyłem się jak dziecko, które dostało worek
> słodyczy, że powstał polski portal dla tech writerów 😄

Po kilku latach aktywnego działania zrobił sobie dłuższą przerwę, podczas której
razem z [Pawłem Kowalukiem](https://www.linkedin.com/in/pawel-kowaluk/) założył
i rozwinął podcast "Tech Writer Koduje". W 2023 Darek odszedł na zasłużoną
emeryturę jako głównodowodzący techwriter.pl i przekazał stery Michałowi
Skowronowi, Pawłowi Kowalukowi i Tomkowi Prusowi. Tomek po kilku miesiącach
wycofał się z działalności portalu.

[Agnieszka Gaworska](https://www.linkedin.com/in/agnieszka-gaworska-9b77591a4/)
odegrała istotną rolę w tworzeniu i utrzymywaniu portalu. Oto jak wspomina tę
inicjatywę i swoją ścieżkę rozwoju w IT:

> Moja współpraca z techwriter.pl zaczęła się przypadkowo w 2015 roku. Darek,
> współzałożyciel portalu, zaproponował mi drobny udział edytorski, na co
> chętnie przystałam. Z czasem zaczęłam pisać samodzielne teksty i zajmować się
> szeroko rozumianą promocją oraz organizacją wpisów. Gdy zaczynałam, byłam
> zielona jeśli chodzi o dokumentację techniczną, ale z czasem na tyle się
> wdrożyłam, że nawet uzyskałam certyfikat ITCQF.

> Przez te dziesięć lat portal zmieniał skład, a także ewoluował pod względem
> wyglądu oraz sposobu publikowanych treści. I choć moja droga nie jest już
> związana z technical writingiem, to właśnie dzięki tej współpracy wkroczyłam w
> szeroki świat IT (testowanie dostępności), nawet nie zdając sobie sprawy, że
> mam ku temu predyspozycje.

> A jak to było przez te lata? Przede wszystkim ciekawie, wesoło i
> profesjonalnie. Najmilej wspominam czasy, kiedy redakcja nieco się powiększyła
> i zaczęliśmy zdzwaniać się raz w miesiącu, by zaplanować kolejne publikacje.
> Planowanie było szybkie i konkretne, a rozmowy nie raz zeszły na inne tory, z
> czego czasem mieliśmy sporo powodów do śmiechu. Cieszę się, że portal
> utrzymuje się tak długo i nadal są chętni, by go rozwijać. Trzymam kciuki za
> kolejne lata pełne ciekawych tekstów.

Na przestrzeni lat, około 20 osób znajdowało wenę i chęć by dzielić się swoimi
doświadczeniami na łamach portalu. Oprócz tego, zamieściliśmy wiele artykułów
gościnnych, także w języku angielskim.

W tym momencie, nie licząc redaktorów naczelnych i administratorki, mamy 4 osoby
publikujące artykuły.

## Jak wygląda działalność redakcji od kuchni?

Jak już wspomniała Agnieszka, spotykamy się na wideokonferencjach, żeby
porozmawiać i podzielić się pomysłami na artykuły. Dość sprawnie komunikujemy
się zdalnie i ustalamy plany na najbliższy czas. Każdy pisze dla przyjemności po
godzinach, dlatego zrozumiałe jest, że zobowiązania prywatne i zawodowe mają
priorytet, a na publikację artykułu czasem trzeba zaczekać. Każdy tekst
sprawdzany jest przez co najmniej jedną parę oczu.

W tym miejscu znów przywołujemy Agnieszkę, która od 2015 pełni rolę administratorki i korektorki. Przez jej ręce
przeszły dziesiątki artykułów i wychwyciła setki literówek. Bywały okresy, gdy
to Agnieszka najczęściej publikowała nowe treści na stronie. To ona również
odpowiadała za publikacje na mediach społecznościowych. Dziękujemy jej za
zaangażowanie 🤝!

A jak wyglądała współpraca z Darkiem? W redakcji, Darek dał się poznać jako
sprawny organizator, lider, talent manager i po prostu dobry kolega wnoszący
dużo energii i entuzjazmu 🙂.

Po zmianie kierownictwa, Michał i Paweł angażują się w życie redakcji, chętnie
dzielą się opiniami i pomysłami na dalszą działalność. Współpraca przebiega w
przyjaznej i konstruktywnej atmosferze. Czasem panowie ubrudzą sobie ręce przy
pisaniu lub recenzowaniu artykułów 😉.

## Kalendarium i kolejne kroki w rozwoju

Przyjrzyjmy się istotnym momentom z historii techwriter.pl.

### Oferty pracy

W początkowej fazie rozwoju portalu, największa popularnością cieszyły się
zamieszczane oferty pracy. W dalszym ciągu naszą misją jest łączyć osoby
poszukujące pracy z pracodawcami. Techwriter.pl sprzyja też networkingowi.
Najlepszym tego przykładem jest Michał Skowron, który dzięki uczestniczeniu w
życiu portalu i poznaniu Sabiny Szablowskiej oraz Marcina Górskiego dostał
pierwszą pracę po przeprowadzce do Krakowa.

Tak temat networkingu podsumowuje sam Michał:

> Dzięki techwriter.pl poznałem masę ludzi, co otworzyło sporo furtek i
> doprowadziło w późniejszym czasie do różnych sytuacji zawodowych, współpracy,
> projektów.

> Przykładem może być historia jednego kolegi redakcyjnego. Kilka lat temu,
> dołączył on na krótko do redakcji i w tamtym czasie chciał po dłuższej
> przerwie powrócić do zawodu tech writera. Podrzuciłem namiar na niego mojemu
> znajomemu, który miał firmę otwartą na zatrudnienie osoby z niewielkim
> doświadczeniem w komunikacji technicznej. Z tego co wiem, nasz były kolega
> redakcyjny nadal tam pracuje jako tech writer 😄.

### Konferencje - relacje i współpraca

W 2013 opublikowaliśmy relację z pierwszej konferencji Soap.

W 2016 pojawiła się pierwsza relacja z Write the Docs.

W 2017 nasz specjalny korespondent Michał Skowron odwiedził San Diego, by
później
[opisać wrażenia z konferencji MadWorld](../madworld-2017-relacja/index.md),
zorganizowanej przez firmę MadCap. Michał wziął też udział w warsztatach i zdał
certyfikat MadCpa Flare.

Relacje pozostają popularne, ponieważ:

- Podsumowują najświeższe trendy branżowe.
- Służą pomocą uczestnikom, którzy chcą odświeżyć sobie kluczowe fakty.
- Dają pojęcie o konferencji tym, którzy nie mogli w niej wziąć udziału.

Znajdziecie też relacje z Konferencji Tłumaczy czy UA Europe.

Techwriter.pl patronował konferencjom i wydarzeniom takim jak MadWorld, Soap,
Write the Docs, Meet Content czy Content Bytes.

Oto jak ten aspekt widzi Michał:

> Jednym z ważniejszych momentów w historii portalu było nawiązanie współpracy z
> konferencjami w Polsce i za granicą. Zacząłem wysyłać maile do organizatorów
> oferując im “wymianę barterową” - logo na stronie i promocję konferencji w
> zamian za wejściówkę. Odzew był pozytywny i ten model wciąż się sprawdza.

### Wywiady

W 2015 ukazał się pierwszy wywiad z technical writerką. Cykl wywiadów stał się
popularną formą prezentowania sylwetek osób aktywnych na scenie tech commu. Jest
to dobry sposób, by przedstawić swoją unikalną perspektywę, zainteresowania i
doświadczenia.

Była nawet jedna osoba, której tak spodobało się udzielanie wywiadu, że
popełniła recydywę opowiadając o swojej karierze dwukrotnie, na różnych etapach
kariery. Jeśli chcecie się dowiedzieć, kogo mam na myśli, zapraszamy do
przejrzenia naszych [wywiadów](https://techwriter.pl/tags/wywiady).

### Ankieta płac

W 2017 opublikowaliśmy pierwszą ankietę płac. To nasz flagowy cykl, który cieszy
się sporą popularnością. Choć liczba respondentów nie przekroczyła 133 osób,
ankieta daje obraz ewolucji płac osób związanych z technical writingiem.
Dokładamy starań, by rozwijać ankietę i dostosowywać ją do zmieniającego się
krajobrazu rynku pracy.

### Artykuły o narzędziach

Poradniki z wiedzą o narzędziach i podejściach są jednymi z najbardziej
wartościowych pozycji na blogu. Jeśli szukasz informacji na jakiś temat, wpisz
słowo kluczowe do wyszukiwarki strony albo zobacz strony zgrupowane tagami. Jest
duża szansa, że znajdziesz pomocny materiał.

### Langłydż - z humorem o języku

Techwriter.pl to nie tylko poważne artykuły branżowe. Dużym powodzeniem cieszy
się seria [Langłydż](https://techwriter.pl/tags/langłydż), w której obserwujemy
co śmieszniejsze i kreatywniejsze zapożyczenia z angielskiego.

## Inicjatywy, które narodziły się z pomocą techwriter.pl

Dzięki zaangażowaniu założycieli i współpracowników techwriter.pl zrealizowano
wiele wartościowych i inspirujących inicjatyw. Wymienię te najważniejsze, o
których wiem. Nie uda mi się tu wymienić każdej zaangażowanej osoby, a opisy
będą dość skrótowe. Kto wie, może część z tych tematów rozwiniemy w przyszłości
w formie osobnych artykułów. Przejdźmy w takim razie do tych przedsięwzięć.

### ITCQF

Rozwinięcie skrótu: International Technical Communication Qualifications
Foundation. Twórcami tego projektu byli Darek Drezno i Marcin Górski. Dzięki
ITCQF, społeczność otrzymała sylabus porządkujący wiedzę na temat praktyk w
branży, o którym przeczytać możecie we wpisie o
[perłach z sylabusa](../perly-z-sylabusa-itcqf/index.md).

Dziesiątki osób wzieły udział w kursach przygotowawczych i otrzymały
certyfikaty. Odbiorcami kursu byli zarówno początkujący technical writerzy jak i
ci z większym dorobkiem. Kurs też odbyli specjaliści innych dziedzin, np.:
testerzy czy managerowie projektów. O wrażeniach uczestników dowiecie się z
[relacji ze szkolenia ITCQF](../szkolenie-itcqf-relacja/index.md)

Fundacja publikowała raporty na temat rynku tech writingowego w różnych krajach.
W 2025 zakończyła ona swoją działalność, o czym więcej możecie przeczytać
[tutaj](../koniec-itcqf/index.md)

### Studia podyplomowe na Akademii Vistula

Darek w wielu inicjatywach maczał palce. Razem z
[Martą Bartnicką](https://www.linkedin.com/in/marta-bartnicka-713969/),
[Tomaszem Prusem](https://www.linkedin.com/in/tomasz-prus-4b09b01a/) i
[Danielem Barrio Fierro](https://www.linkedin.com/in/daniel-barrio-fierro-a95053110/)
stworzył kurs podyplomowy dla specjalistów od komunikacji. Od pomysłu do
pierwszej edycji musiało minąć sporo czasu, wysiłku i cierpliwości, ale było
warto. Kurs ten jest wielkim sukcesem branży. Dotychczas odbyło się jego pięć
edycji, a w każdej uczyło się 15-20 osób. Wykładowcami było 13 praktyków
dokumentacji.

Darek podkreśla:

> Studia podyplomowe zmieniły życie zawodowe sporej grupy osób.

Doszło też do zatoczenia intrygującego koła: Darek, twórca techwriter.pl,
przyczynił się do stworzenia kursu na Akademii Vistula, a później dwie
absolwentki kursu zasiliły szeregi redakcji:
[Justyna Kula](https://www.linkedin.com/in/justyna-kula-5778a391/) i
[Magda Niedźwiecka-Pruszkowska](https://www.linkedin.com/in/magdaniedzwiecka/).
Pokazuje to, jak połączone potrafią być różne inicjatywy i jak poszczególne
grupy się przenikają i wpływają na siebie.

### Grupa na Facebooku i strona na LinkedIn

- Grupa
  [Tworzenie Dokumentacji](https://www.facebook.com/groups/342747819400007) na
  Facebook liczy ponad 1000 osób.
- 800 osób śledzi aktualizacje publikowane przez
  [techwriter.pl](https://www.linkedin.com/company/techwriter-pl/posts/?feedView=all)
  na LinkedIn.

### Inspiracja dla społeczności międzynarodowej

Artykuły techwriter.pl tłumaczone były na język czeski.

Portal był inspiracją dla Ivana Chebana, który założył anglojęzyczny
[blog](https://www.uawriters.space) rozwijany przez ukraińskich pisarzy
technicznych.

### Przyjaźnie

Praca nad portalem zaowocowała dziesiątkami znajomości i przyjaźni w ramach
szeroko pojętej społeczności technical writerów w kraju i za granicą. Przykład
na to dostarczył Michał:

> Pamiętam jak napisałem artykuł o Jenkinsie, a Paweł Kowaluk zostawił pod nim
> pozytywny komentarz. Cieszyłem się niesamowicie. Ja wtedy zaczynałem w branży,
> nie znaliśmy się, a Paweł już wtedy był rozpoznawalny w branży.

Po dziś dzień obaj panowie przyjaźnią się i kontynuują tę fantastyczną
inicjatywę, dbając nie tylko o rozwój samego portalu, ale także o aktywność
społeczności. Regularnie dzielą się nowinkami ze świata tech writingu i pomagają
specjalistom trzymać rękę na pulsie branżowych trendów.

Darek również podkreśla ten aspekt:

> Przede wszystkim, dzięki tej inicjatywie wiele osób poznało się i
> zaprzyjaźniło.

## O co chodzi i dlaczego?

Przyjrzyjmy się temu, co napędza redakcję. Michał udzielił mini-wywiadu i
podzielił się swoimi przemyśleniami na ten temat.

**Jakie wartości przyświecają tej inicjatywie?**

- Dzielenie się wiedzą.
- Budowanie przestrzeni, społeczności dla specjalistów od tworzenia treści, w
  której będą dobrze się czuć i z którą będą się identyfikować.
- Gotowość do bezinteresownej pomocy.

**Dlaczego to robimy?**

Robimy to po to, żeby poznawać nowych ludzi, podtrzymać motywację i ciągle uczyć
się czegoś nowego. Nie ma lepszego sposobu na naukę niż wyjaśnianie rzeczy
innym.

Współtworzenie takiego portalu internetowego daje:

- Satysfakcję
- Poczucie dodawania wartości do społeczności
- Mnóstwo możliwości
- Świetną zabawę

W efekcie dochodzi do zbliżenia do siebie ludzi z branży tech comm.

**Jakie są wymagania dla osób chcących dzielić się wiedzą?**

Chcemy przekazać wszystkim związanym z komunikacją techniczną, że dokładanie
cegiełek do budowania społeczności nie jest trudne i że każdy ma coś ciekawego
do powiedzenia. Pisanie artykułów na bloga czy nagrywanie podcastów nie jest
zarezerwowane tylko dla wybrańców, czyli ekspertów, liderów czy menedżerów.
Twoja wiedza, umiejętności i perspektywa mogą być bardzo pomocne dla kogoś,
nawet jeśli jesteś na początku swojej kariery w komunikacji technicznej.

**Dlaczego piszemy głównie po polsku?**

Na świecie istnieje wiele świetnie zorganizowanych, prężnych i profesjonalnych
konferencji poświęconych komunikacji technicznej. Jest też bez liku blogów i
stron internetowych — jednak większość z nich jest w języku angielskim. To
oczywiście fantastyczne, ale założeniem techwriter.pl było budowanie
społeczności komunikacji technicznej na poziomie lokalnym, właśnie w języku
polskim.

Celem nie było stworzenie odrębnego źródła ezoterycznej wiedzy technicznej,
zaszyfrowanej w jednym z najtrudniejszych języków świata. Chcieliśmy stworzyć
lokalną bramę, która skieruje nowych i doświadczonych polskich twórców
technicznych do innych wspaniałych źródeł wiedzy i połączy ich z
międzynarodowymi społecznościami. Jak dotąd, wydaje się, że to działa!

**Co jest wyjątkowego w tej inicjatywie?**

Techwriter.pl pozwala nam opowiadać o tech commie przez pryzmat naszej
rzeczywistości, która ma swoje smaczki i jest inna niż ta, którą obserwujemy w
krajach gdzie tech comm ma długoletnią tradycję.

Myślę też, że fakt, że portal jest prowadzony przez pasjonatów, którzy na tym
nie zarabiają i nie mają określonej agendy biznesowej.

Wiadomo, że każda osoba, która publikuje na naszym portalu buduje w ten sposób
swoją markę osobistą i zwiększa swoją widoczność w branży, ale głównym celem
działalności jest dzielenie się wiedzą, a nie promowanie jakiegoś logo czy
firmy.

**Z jakimi przeciwnościami musieliśmy się mierzyć?**

Podstawowymi wyzwaniami zawsze były brak czasu i ludzi. Ciężko jest prowadzić
portal i jednocześnie dostarczać regularnie bogate merytorycznie artykuły.
Szybkie wpisy o ofertach pracy czy wydarzeniach nie są takim wyzwaniem, jednak
porządny artykuł wymaga czasu i nakładu pracy. Nie jest też łatwo znaleźć
większą grupę chętną do udzielania się. Portal jest non-profit, więc artykuły są
pisane w wolnym czasie i pro bono. Naturalne jest, że po okresie aktywności
osoby mogą chcieć zacząć inaczej spędzać swój czas wolny albo potrzebują
zrezygnować z innych powodów.

## Opinia czytelnika

[Mateusz Borycki](https://www.linkedin.com/in/mateusz-borycki-2817a6186/)
podzielił się z nami swoją perspektywą:

> Czytelnikiem portalu techwriter.pl jestem już od ponad 5 lat. Wtedy, jako
> student 4 roku, nieco przypadkiem, stałem się odpowiedzialny za komunikację
> techniczną w firmie, w której odbywałem staż. To było pierwsze zetknięcie się
> ze światem techcommu w mych dziejach. Techwriter.pl był dla mnie jednym z
> niewielu miejsc w polskim internecie, gdzie mogłem dowiedzieć się cokolwiek o
> branży jak i o samej roli technical writera.

> Moim ulubionym działem stały się rozmowy z innymi technical writerami czyli
> seria “Kilka pytań do”. Czytanie i czerpanie inspiracji z dzielenia się
> doświadczeniami było niesamowicie cenne dla żółtodzioba, którym byłem wtedy.

> Do dziś chętnie czytam, aby wiedzieć co się dzieje w polskim techcommie oraz z
> zachłannością i wdzięcznością zarazem przyswajam każdą wiedzę, którą dzielą
> się starsi (i nie tylko) koledzy i koleżanki z branży 🙂.

## Rynek contentu obecnie

Techwriter.pl był odpowiedzią na potrzeby technical writerów i samego rynku
pracy. Jak wygląda ten rynek w 2025 roku?

Tak postrzega go Michał:

> Wszystko zmieniło się na lepsze - liczba ofert pracy, świadomość zawodu, itp.
> Widać to nawet po tym jak prężnie działają teraz grupy MeetContent (Wrocław) i
> Content Bytes (Kraków), udowadniając, że jest potrzeba spotkań, wymiany wiedzy
> i poczucia przynależności do społeczności.

Dane z raportu ITCQF dla Polski z 2022 były następujące:

![Raport ITCQF na temat polskiego rynku technical writingowego w 2022, obejmujący liczbę ofert pracy, liczbę firm zatrudniających specjalistów od dokumentacji, liczbę osób na tym stanowisku, itp.](images/raport.png)

Liczba osób identyfikująca się zawodowo jako "technical writer" znacznie się
zwiększyła od 2013. Warto zwrócić uwagę, że w raporcie nie uwzględniono innych
nazw stanowisk, co oznacza, że osób w tym zawodzie było więcej niż 2200.

## Techwriter.pl - wydarzenia z okresu 2023-2025

Podsumujmy kluczowe zdarzenia z ostatniego okresu.

W 2023 Darek przekazał stery w zakresie prowadzenia portalu Michałowi
Skowronowi, Pawłowi Kowalukowi i Tomaszowi Prusowi. Tomasz po jakimś czasie
zrezygnował.

Pożegnaliśmy Wordpress jako narzędzie do tworzenia artykułów i przywitaliśmy
podejście "Docs-as-Code" w oparciu o Docusaurusa i Github Codespaces. Praca nad
blogiem stała się dynamiczna i przyjemna.

Pojawiło się więcej artykułów po angielsku.

Jest teraz jedna strona z ofertami pracy, które można umieszczać tam
nieodpłatnie.

Powstały sekcje z linkami do przydatnych materiałów i odświeżyliśmy sposób
prezentacji listy nadchodzących konferencji.

Wciąż aktywnie wspieramy różne wydarzenia i inicjatywy, dla których jesteśmy
partnerami medialnymi. Chcemy aktywnie działać i rozwijać społeczność.

Staramy się na bieżąco informować społeczność o aktualnych trendach w obszarze
tech writingu w Polsce, a także o dostępnych narzędziach i nowościach
branżowych.

Regularne publikacje, dzielenie się wiedzą oraz monitorowanie zmian w
narzędziach i metodach dokumentacyjnych to ważna część naszej działalności,
dzięki której writerzy mogą szybciej adaptować się do zmian i rozwijać swoje
kompetencje.

Przykład: nagłaśniamy działania stowarzyszenia
[SAiIT](https://saiit.odoo.com/infol) zrzeszającego technical writerów i
ilustratorów technicznych.

## Zakończenie od autora

W techwriter.pl dostałem dużo swobody twórczej jeśli chodzi o artykuły, które
piszę. Sprawia mi ogromną frajdę, że mogę dzielić się spostrzeżeniami i wiedzą.
Przy okazji szlifuję pisany język polski, który do prostych nie należy 😉.

Miałem też okazję uczestniczyć w ciekawych wydarzeniach i konferencjach, również
jako wykładowca. W redakcji poznałem sympatycznych, kreatywnych i pomocnych
ludzi.

Uważam, że należy docenić to, co w komunikacji technicznej wszyscy razem
osiągnęliśmy. Z optymizmem patrzę na dalszy rozwój naszej branży i życzę Wam w
niej samych sukcesów.

Parafrazując tytuł ósmego albumu AD/DC:

![Okładka płyty AC/DC przedstawiająca armatę, gdzie słowa "For those about to rock, we salute you" przerobiono na "For those about to DOC, we salute you!".](images/salute.png)

[Źródło](https://www.discogs.com/release/2055214-ACDC-For-Those-About-To-Rock-We-Salute-You) obrazka.

## Źródła

- Wpis Darka na [LinkedIn](https://www.linkedin.com/feed/update/urn:li:activity:7109489713899593728/?updateEntityUrn=urn%3Ali%3Afs_feedUpdate%3A%28V2%2Curn%3Ali%3Aactivity%3A7109489713899593728%29) na rocznicę techwriter.pl w 2024
- Wywiad na [Youtube](https://www.youtube.com/watch?v=QTdlv6KQiEo) z Darkiem po angielsku dla Write The Docs z 2021
- Artykuł Michała Skowrona i
  [Jakuba Wiśniewskiego](https://www.linkedin.com/in/jakubmwisniewski/) na
  [blogu Toma Johnsona](https://idratherbewriting.com/2017/10/31/untold-story-of-techwriter-pl-poland/)
  z 2017

## Dalsza lektura

- Tag z artykułami [rocznicowymi](https://techwriter.pl/tags/rocznice)
- Tag z [wywiadami](https://techwriter.pl/tags/wywiady)
- Tag z [wynikami badania płac](https://techwriter.pl/tags/badanie-płac)
- Tag z relacjami z [Soap](https://techwriter.pl/tags/soap)
- Tag z relacjami z [Write the Docs](https://techwriter.pl/tags/write-the-docs)
- Tag z serią [Langłydż](https://techwriter.pl/tags/langłydż)
