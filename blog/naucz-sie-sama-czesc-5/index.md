---
title: "Naucz się sam(a) - część 5"
date: "2014-06-13"
tags:
  - "dobre-praktyki"
  - "przyklady"
  - "warsztat"
  - "edukacja"
  - "jezyk"
  - "kariera"
coverImage: "editing-marks.jpg"
---

Jedną z cech dobrego Technical Writera jest umiejętność pisania. Na tą
umiejętność składają się różne elementy, takie jak prezentowanie informacji w
sposób jasny i zrozumiały czy też uporządkowanie ich w logiczny sposób. Ale to
nie wszystko. Liczy się również poprawność językowa. Pomimo tego, że jest ona na
pewno mniej ważna niż dokładność przedstawianych informacji, to nie powinniśmy o
niej zapominać. Wiadomo, w sytuacji kiedy mamy napięte terminy i musimy z czegoś
zrezygnować, lepiej jest stworzyć dokumentację zawierającą błędy językowe, ale
dokładną pod względem technicznym niż wzór poprawności językowej, który opisuje
produkt "po łebkach".

Dla tych, którzy tworzą dokumentację w języku angielskim i chcą udoskonalić swój
warsztat polecamy stronę [Daily Writing Tips](http://www.dailywritingtips.com).
Codziennie dodawany jest tam post, w którym autorzy starają się mierzyć z
różnymi problemami językowymi. Wyjaśniają różnice pomiędzy wyrazami, które mają
podobne znaczenie lub brzmią podobnie, ale jednak nie mogą być używane
zamiennie, np. "complacent" i "complaisant" albo "persecution" i "prosecution",
zwracają uwagę na popularne błędy, np. użycie "arrive to" i "arrive at", oraz
rozprawiają się z "trendami" jakie pojawiają się we współczesnym języku, np.
słowo "efforting", czyli taki nowotwór językowy, który powstał z używania
rzeczownika "effort" jako czasownika. To tylko ogólny zarys tego co możecie
znaleźć w artykułach, który w żadnym stopniu nie wyczerpuje listy ciekawych
zagadnień poruszanych przez autorów strony. Co prawda znajomość idiomów
związanych z jedzeniem czy nietuzinkowych imion nadawanych dzieciom
niekoniecznie pomoże nam napisać lepszą instrukcję, ale od nadmiaru wiedzy
jeszcze nikt nie umarł, a przynajmniej nic nam o tym nie wiadomo ;)

Wpisy mają przystępną długość i można je śledzić za pomocą czytnika RSS, np.
[Feedly](http://feedly.com/#discover), co sprawia, że świetnie nadają się jako
dodatek do porannej kawy lub herbaty\*.

\* Propozycja podania. Można również czytać w trakcie śniadania lub innych
posiłków :)
