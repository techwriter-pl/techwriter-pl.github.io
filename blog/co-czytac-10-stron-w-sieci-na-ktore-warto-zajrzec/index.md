---
title: 'Co czytać - 10 stron w sieci, na które warto zajrzeć'
authors: agnieszka
date: '2015-07-14'
tags:
  - 'biblioteczka-techwritera'
  - 'warsztat'
  - 'edukacja'
coverImage: 'home-office-336377_640.jpg'
---

Internet to największa na świecie kopalnia wiedzy. Postanowiliśmy więc wyszperać
w jej bezmiarze materiały, dzięki którym możecie zdobyć cenne informacje,
podszlifować warsztat, czy wzbogacić język, który jest przecież narzędziem pracy
Technical Writera.

<!--truncate-->

Strony internetowe, blogi, recenzje książek, prezentacje Power Point online,
magazyny online i pewnie dużo, dużo więcej. Pośród tego ogromu wybraliśmy dziś
dla Was najciekawsze, naszym zdaniem, strony internetowe.

1. [The Chicago Manual of Style Online](http://www.chicagomanualofstyle.org/home.html) –
   historia _The Chicago Manual of Style_ rozpoczęła się w 1891 roku wraz z
   otworzeniem wrót wydawnictwa University of Chicago Press. Poprzez lata
   opracowanie to zyskało ogromne uznanie w świecie z uwagi na rzeczowe
   objaśnienie skomplikowanych zagadnień z zakresu stylu języka pisanego
   (angielskiego). Po raz pierwszy *The Chicago Manual of Style* wydano w 1906
   rok. W 2010 doczekaliśmy się ostatniego jak dotąd, już 16 wznowienia.
   Podążając za zmianami, w 2006 roku utworzono _The Chicago Manual of Style
   Online_ – bazę rekomendacji i dobrych praktyk stosowanych w piśmiennictwie.
   Zawiera ona wszystkie hasła znajdujące się w piętnastym i szesnastym wydaniu
   _The Chicago Manual of Style_. Niestety, aby w pełni korzystać z portalu,
   należy wykupić subskrypcję, której koszt to $35 za rok. Przy okazji, o
   manualach pisaliśmy jakiś czas temu. Osoby zainteresowane mogą przeczytać o
   nich [tutaj](../podrecznik-stylu-stylrecznik/index.md).
2. [Copyblogger](http://www.copyblogger.com/) – jak piszą twórcy, jest to
   portal, który od 2006 roku „uczy, jak tworzyć zabójcze treści w Internecie”.
   Po zarejestrowaniu się otrzymujemy dostęp do szesnastu e-booków oraz
   dwudziestoczęściowego kursu z zakresu
   [marketingu internetowego](http://pl.wikipedia.org/wiki/Marketing_internetowy).
   Każda zapisana osoba będzie także otrzymywała raz w tygodniu e-mail z
   najświeższymi informacjami z portalu. Treści książek elektronicznych oraz
   kursu dotyczą m.in.
   [marketingu treści](http://pl.wikipedia.org/wiki/Content_marketing),
   copywritingu, czy
   [e-mail marketingu](https://pl.wikipedia.org/wiki/E-mail_marketing). Można
   także wziąć udział w seminariach czy webinariach oraz zaznajomić się z
   materiałami z już zakończonych sesji.
3. [Online Writing Lab](https://owl.english.purdue.edu/owl/) – portal skierowany
   do studentów oraz wszystkich osób zainteresowanych pisaniem. Oferuje dużo
   materiałów instruktażowych: informacje na temat reguł i dobrych praktyk w
   pisaniu, ćwiczenia, prezentacje. Możliwe jest także zadawanie pytań ekspertom
   poprzez specjalny system
   [Owl Mail Tutors](https://owl.english.purdue.edu/contact/owlmailtutors).
   Osoby zainteresowane mogą dodatkowo zapoznać się z treścią bloga
   [The Grammar Gang](http://thegrammargang.blogspot.com/).  Nie jest wymagana
   rejestracja. Wszelkie materiały dostępne są bezpłatnie.
4. [Grammar Girl](http://www.quickanddirtytips.com/grammar-girl) – strona
   stworzona przez Mignon Fogarty, technical writera, felietonistkę i
   przedsiębiorcę. Jest tu mnóstwo krótkich wskazówek, które pomogą rozwinąć
   pisownię zarówno pod względem gramatycznym, jak i leksykalnym. Dużym plusem
   jest prostota odpowiedzi nawet na najtrudniejsze pytania oraz spora liczba
   trików wspomagających zapamiętywanie reguł rządzących językiem. Nie jest
   wymagana rejestracja.
5. [Tech Whirl](http://techwhirl.com/) – jest to portal dla wszystkich
   zainteresowanych tematyką zarządzania treścią oraz technical writingiem.
   Każdy, bez względu na zasób wiedzy w tej materii, znajdzie tu dla siebie coś
   ciekawego. Są zatem materiały edukacyjne, wspomagające rozwój warsztatu,
   najświeższe wiadomości i artykuły z interesującej nas dziedziny. Dla osób
   lubiących rozmowy internetowe jest tu również grupa dyskusyjna. Jest tu także
   dostępny
   [TechWhirl Online Magazine](http://techwhirl.com/category/technical-writing-magazine/),
   w którym znajdziemy ciekawe wywiady, porady i wskazówki odnośnie poprawnego
   przekazywania treści czy recenzje przydatnych narzędzi.
6. [TC World](http://www.tcworld.info/e-magazine/) – internetowy magazyn na
   temat technical writingu, zarządzania treścią, tłumaczeń czy kultury biznesu.
   Poza ciekawymi artykułami znajdziemy tu także informacje na temat nowości w
   światku TW, ciekawych wydarzeń, a także sposobów na zdobywanie wiedzy –
   treningi, kursy, spotkania.
7. [Poradnik pisania](http://poradnikpisania.pl/) – i w końcu coś ciekawego z
   rodzimego podwórka. Blog-poradnik dotyczący pisania różnych typów tekstów, z
   czego nas najbardziej zaciekawił webwritting. Jest także baza przydatnych
   informacji na temat metod pisarskich, języka i częstych błędów w jego
   używaniu, sposobów motywowania się do pisania, czy psychologii twórczości.
   Dla osób lubiących kursy internetowe autorka przygotowała materiał o
   webwritingu. Jest on niestety dość kosztowny, jednak patrząc na zakres
   przekazanej uczestnikom treści, wydaje się warty swej ceny.
8. [Tech Writing Handbook](http://www.dozuki.com/tech_writing) – podręcznik,
   który z łatwością można przeczytać na komputerze, tablecie czy smartfonie.
   Przejrzysty układ rozdziałów, niewielka ilość tekstu zawierająca sporo
   przydatnych informacji, przyjemna grafika. To wszystko pozwoli w miły sposób
   nauczyć się jak stworzyć dobry tekst techniczny od momentu planowania, po
   jego publikację.
9. [Society for Technical Communication](http://www.stc.org/) – organizacja,
   która od ponad sześćdziesięciu lat skupia wokół siebie osoby chcące podnieść
   kwalifikacje oraz ulepszyć warsztat w dziedzinie komunikacji technicznej.
   Obecnie skupiająca ponad sześć tysięcy członków. Oferuje możliwość
   wieloletniej nauki z uzyskaniem certyfikatu włącznie.  Platforma ma także
   własny magazyn dostępny w formacie PDF, a także jest organizatorem corocznej
   konferencji STC Summit Conference. Członkostwo, jak również korzystanie z
   dużej bazy materiałów jest odpłatne.
10. [The Write Life](http://thewritelife.com/) – strona internetowa stworzona
    przez osoby piszące (pisarze, blogerzy) dla osób zarabiających lub chcących
    zarabiać pisząc. Wśród tematów poruszanych przez autorów są opisy narzędzi,
    techniki, propozycje wykorzystania umiejętności pisarskich, na przykład w
    pracy jako Technical Writer. Dodatkowo można się zapisać do newslettera i
    otrzymywać bezpośrednio do skrzynki mailowej wskazówki dotyczące pisania.

Dajcie znać w komentarzach, jeśli znacie inne ciekawe strony. Chętnie się z nimi
zapoznamy.
