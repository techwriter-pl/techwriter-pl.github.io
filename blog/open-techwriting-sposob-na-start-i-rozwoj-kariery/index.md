---
title: 'Open techwriting - sposób na start i rozwój kariery'
authors: agnieszka
date: '2015-06-02'
tags:
  - 'warsztat'
  - 'edukacja'
  - 'kariera'
coverImage: 'ot_new1.jpg'
---

Jak w każdym zawodzie, tak i w technical writingu, bycie cenionym specjalistą to
wynik ciągłej pracy nad warsztatem, nabywanie różnorodnych doświadczeń, a także
nieustanne poszukiwanie nowych ścieżek rozwoju. Proponujemy dzisiaj coś, co być
może zachęci Was do podjęcia nowego wyzwania. Coś, co naszym zdaniem, będzie
świetną okazją do nauki zawodu, zdobycia nowych doświadczeń, ale także zdobycia,
często intratnych, kontaktów.

<!--truncate-->

Powszechnie wiadomo, że najtrudniej zdobyć pierwszą pracę. Często jest jak w tym
kawale, gdzie pracodawca chce młodego, ambitnego pracownika świeżo po studiach,
najlepiej z 5 letnim doświadczeniem w branży. Cóż więc może zrobić kandydat, aby
zwiększyć swoje szanse na udany start kariery nie mając szans na zdobycie
realnego doświadczenia?

Nasz pomysł to pisanie dokumentacji dla projektów
[open source](http://en.wikipedia.org/wiki/Open_source 'Open source').

Open-source movement to międzynarodowy ruch zapoczątkowany w 1998 roku, mający
na celu stworzenie alternatywy dla zamkniętego, komercyjnego oprogramowania.
Istnieje wiele różnych odłamów, społeczności i sposobów dzielenia się
programami. Szczegółowe zasady określa licencja, na której są one udostępniane.
Wszystkie nurty tego ruchu łączy jedno — kod źródłowy jest udostępniony przez
programistów dla wszystkich członków społeczności, w taki sposób, by można było
go używać oraz modyfikować w miarę potrzeb.

Co da nam udział w tworzeniu dokumentacji dla open source:

- Szkolimy język, bo większość dokumentacji powstaje po angielsku —
  możemy tworzyć ją od podstaw lub tłumaczyć z angielskiego na polski już
  istniejącą.
- Z programów open source korzystają ludzie na całym świecie, jeżeli będą
  widzieć jakiś problem z dokumentacją napisaną przez nas, być może zgłoszą do
  niej uwagi — w ten sposób można nie tylko wyeliminować ze swojego sposobu
  pisania błędy, ale też poznać preferencje licznej i różnorodnej grupy
  użytkowników.
- Prawdziwy geek-programista po pracy (zawodowej) pracuje dla odpoczynku (pisząc
  open source), czemu geek-dokumentalista nie miałby iść śladem kolegi?
- Robi się coś dobrego — tworzy się coś, z czego może potencjalnie korzystać
  kilka milionów użytkowników.
- Można sobie wyrobić sieć kontaktów na całym świecie.
- Jest sobie co wpisać do CV — jeżeli pochwalimy się udziałem w pisaniu
  dokumentacji do open source, nasz potencjalny pracodawca może ją przeczytać,
  sprawdzić jak wygląda to, co my dodaliśmy i wyrobić sobie zdanie na nasz
  temat.
- Mnogość tematyki — każdy jest w stanie znaleźć jakiś projekt, który współgra z
  jego pasją albo hobby. Przykładowa lista projektów z różnych dziedzin
  [tutaj](http://en.wikipedia.org/wiki/List_of_free_and_open-source_software_packages 'Lista projektów').

Większość z projektów open source poszukuje dokumentalistów. Wystarczy znaleźć
projekt, dołączyć do niego i pomóc, jednocześnie ucząc się warsztatu. Jest to
dobry sposób na naukę dla osoby niedoświadczonej, jak i tech writera, który chce
wzbogacić swój dorobek o nowe doświadczenia.

Jak szukać projektów:

- Strona projektu, który nas zainteresował, zazwyczaj zawiera jakąś informację o
  tym, kogo projekt potrzebuje. Przykładowo, sprawdzając jak można pomóc twórcom
  [GIMP](http://www.gimp.org/ 'GIMP')\-a, dowiadujemy się, że szukają kogoś, kto
  rozbuduje istniejącą dokumentację albo przetłumaczy ją na swój rodzimy język,
  weźmie udział w tłumaczeniu samego programu albo napisze jakiś samouczek.
- Można szukać na tablicach ogłoszeń, które towarzyszą organizacjom wspierającym
  open source —
  przykład [SourceForge](http://sourceforge.net/p/forge/helpwanted/ 'SourceForge').
- Można poszukać jakiejś organizacji zajmującej się dokumentacją dla wolnego
  oprogramowania, przykładem niech będzie
  [FLOSS Manuals](http://www.flossmanuals.org/%20 'Floss Manuals') — baza
  manuali, którą można uzupełniać o własne instrukcje.

Minus, jaki dostrzegamy to oczywiście brak wynagrodzenia, ale zdarzają się
ludzie, którzy budują swój sukces zawodowy pracując dla środowiska open source.
Przykład takiej osoby to Sven Dowedit, uczestnik
[Writing Openly](http://www.stc-aus.org.au/watch-the-talks-from-the-writing-openly-miniconf-at-lca2015/ 'WO miniconf')
miniconf towarzyszącej
[LCA2015](https://www.youtube.com/user/linuxconfau2015/feed 'LCA 2015'), który w
nieco chaotyczny, ale bardzo sympatyczny sposób mówi o swojej drodze od
ochotnika do pracownika tworzącego dokumentację dla
[Dockera](https://www.docker.com/ 'Docker'). Prezentację można zobaczyć
[pod tym adresem.](https://www.youtube.com/watch?v=MBljpRkwbgM 'Sven Dowedit')

Może ktoś z Was ma już jakieś doświadczenia z tworzeniem otwartej dokumentacji?
Jeśli tak, podzielcie się wrażeniami w komentarzach.
