---
title: "Podstawy podstaw - dekalog techwritera/techwriterki"
date: "2021-03-16"
tags:
  - "biblioteczka-techwritera"
  - "dobre-praktyki"
  - "przyklady"
  - "dokumentacja"
  - "edukacja"
  - "materialy-szkoleniowe"
  - "podstawy"
  - "uzytecznosc"
coverImage: "dekalog_techwritera.png"
---

Podstawy? Dekalog? Tak, wiem, główną grupą docelową tej strony są raczej tzw.
starzy wyjadacze. Stąd kilka słów wstępu, zanim przeczytacie zasadniczą część
dzisiejszego artykułu.

Jeśli czytaliście
[mój poprzedni tekst](http://techwriter.pl/komunikacja-techniczna-jak-sie-studiuje/),
wiecie, że od jakiegoś czasu jestem adeptką sztuki techwriterskiej. Jej arkana
przyswajam na kierunku
[komunikacja techniczna](https://www.vistula.edu.pl/kierunki-studiow/kontynuacja-edukacji/studia-podyplomowe/informatyka/komunikacja-techniczna)
w Akademii Finansów i Biznesu Vistula, gdzie od czasu do czasu dostaję mniej lub
bardziej absorbujące zadania domowe. Napisanie artykułu pt. **"Dekalog
techwritera"** było jednym z takich zadań w ramach przedmiotu "Praca z tekstem
technicznym". Artykuł miał być krótki (maksymalnie jedna strona A4) i treściwy,
a jednocześnie użyteczny zarówno dla początkujących, jak i nieco bardziej
zaawansowanych dokumentalistów. Po przesłaniu tekstu do wykładowcy (pozdrawiam
**Daniela Barrio Fierro**) otrzymałam entuzjastyczny feedback wraz z zachętą do
ewentualnej publikacji. Ponieważ wykładowcom się nie odmawia ;-) artykuł ląduje
niniejszym na gościnnych łamach Techwritera. Dla większości z was nie ma w nim
zapewne niczego przełomowego, ale warto, aby nawet zaawansowani wrócili do
korzeni :-)

Dla wzbogacenia całości znajdziecie tu także linki do starszych artykułów na ten
temat - na pewno z przyjemnością je sobie przypomnicie. No i last but not least:
na tej stronie ukazał się już kiedyś
[Dekalog Techwritera](http://techwriter.pl/dekalog-tech-writera/) - dłuższy i
bardziej wyczerpujący. Zajrzyjcie do niego, jeśli po poniższej lekturze
poczujecie niedosyt i będziecie chcieli dodatkowo pogłębić temat.

**A zatem - jedziemy!**

### Zanim zaczniesz tworzyć dokumentację…

1. **Ustal**, jaki jest cel tworzonej przez Ciebie dokumentacji oraz kim jest
   jej odbiorca - przestudiuj istniejące persony lub stwórz je od nowa.
2. Wstaw się w położenie swojego **odbiorcy** - przestudiuj ścieżkę klienta i
   podejdź do niej empatycznie.
3. Zawsze starannie **mapuj informacje** - co wiesz, a czego nie wiesz? Gdzie są
   Twoje źródła? Kogo możesz poprosić o pomoc?
4. **Przemyśl** kształt i strukturę treści (video? instrukcja z ikonkami?
   tekst?), a następnie przygotuj konspekt. Dobry plan jest pomocny i obejmuje
   nie tylko pomysły na ułożenie treści, ale też to, jakich narzędzi będziesz
   używać do stworzenia dokumentacji oraz ile czasu zajmie Ci praca.

**Więcej...**

- O książce na temat planowania i pisania dokumentacji -
  [**część 1**](http://techwriter.pl/naucz-sie-sama-czesc-3/) i
  [**część 2**](http://techwriter.pl/naucz-sie-sama-czesc-4/)
- Tu jest porównanie
  **[pisania dokumentacji do prania.](http://techwriter.pl/pisanie-dokumentow-jest-jak-sortowanie-wypranych-ubran/)**
- Kilka **[tekstów](http://techwriter.pl/prosty-jezyk-przyklady-i-narzedzia/)**
  na temat [**prostego**](http://techwriter.pl/plain-language/) pisania oraz
  Simplified Technical English
  ([**pierwszy**](http://techwriter.pl/simplified-technical-english-wprowadzenie/),
  **[drugi](http://techwriter.pl/simplified-technical-english-ste-jak-go-uzywac-w-praktyce/)**).
- Tekst o tym, kim jest
  **[Subject Matter Expert](http://techwriter.pl/kim-jest-sme/)**.
- Tekst o
  [**pomocy**](http://techwriter.pl/tech-writer-w-opalach-gdzie-szukac-pomocy/)
  dla Technical Writera.

### W trakcie tworzenia...

5. Wyrażaj się **prosto** i unikaj żargonu branżowego - dobra dokumentacja nie
   jest zrozumiała tylko dla zarozumiałych ;-) Jej funkcją jest rozwiewanie
   wątpliwości, a dzięki jej istnieniu i jakości dział obsługi klienta będzie
   mieć mniej roboty.
6. **Mniej znaczy więcej** - nie rozwlekaj się. Eliminuj informacje, które nie
   są niezbędne. Wbrew pozorom ludzie nie lubią czytać ;-) a już na pewno nie
   lubią czytać dokumentacji.
7. Jeśli przyjęta w Twoim środowisku strategia tworzenia dokumentacji na to
   pozwala, zwracaj się do odbiorcy **bezpośrednio**, ale bez nadmiernej
   familiarności. Używaj strony czynnej. Nie przypisuj przedmiotom, urządzeniom
   czy oprogramowaniu ludzkich cech i emocji.
8. Jeśli tworzona przez Ciebie dokumentacja przyjęła formę tekstu, staraj się,
   aby było w nim **dużo "światła"** - akapitów, podpunktów, list numerowanych.
   Czytanie tzw. blachy tekstu jest męczące dla oczu i głowy.

**Więcej...**

- Style **[Guide](http://techwriter.pl/podrecznik-stylu-stylrecznik/)** w
  organizacji
- Dobra
  [**dokumentacja - cechy i etapy**](http://techwriter.pl/dobra-dokumentacja-cechy-i-etapy-tworzenia/)
  tworzenia

### Przed publikacją...

9. **Czas na recenzję** - nie bój się jej, to nie jest sąd kapturowy. Celem
   recenzji nie jest wytykanie Twoich błędów, ale ulepszenie dokumentacji i
   znalezienie wszystkich ewentualnych pomyłek.
10. Sprawdź jeszcze raz, tym razem w docelowym formacie – niektóre błędy uparcie
    umykają uwadze wszystkich. Skorzystaj z pomocy kogoś, kto nigdy wcześniej
    nie widział Twojej dokumentacji ani nie ma pojęcia o Twojej dziedzinie
    zawodowej – **świeże oko** wnosi więcej niż się wydaje.

**Więcej...**

- Tekst na temat [**korekty**](http://techwriter.pl/korekta-w-tempie-pendolino/)
  i kilka słów o [**literówkach**](http://techwriter.pl/literowki/)
- Tekst dla
  [**recenzenta**](http://techwriter.pl/jak-sobie-radzic-z-recenzja-merytoryczna-dokumentacji/)

**Koniec! Tworzenie dokumentacji to tylko tyle i aż tyle. A może chcecie coś
dodać do powyższych punktów? Co waszym zdaniem jest najważniejsze, jakiej rady
chcielibyście udzielić początkującym? Piszcie w komentarzach :-)**
