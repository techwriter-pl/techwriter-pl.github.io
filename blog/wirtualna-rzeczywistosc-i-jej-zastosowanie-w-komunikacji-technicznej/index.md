---
title: 'Wirtualna rzeczywistość i jej zastosowanie w komunikacji technicznej'
authors: toporek
date: '2022-05-04'
tags:
  - 'news'
  - 'narzędzia'
  - 'dokumentacja'
  - 'narzędzia'
  - 'pomoc-użytkownika'
coverImage: 'VR.jpg'
---

Tworzenie dokumentacji technicznej wiąże się z wieloma wyzwaniami wynikającymi
miedzy innymi, z braku dostępu do fizycznego sprzętu oraz trudności w zdalnej
komunikacji pomiędzy rozproszonymi po całym świecie zespołami czy klientami.
Korzystając z urządzeń VR, można przenieść się do rzeczywistych i wymyślonych
środowisk, które pomogą zrozumieć, jak działa dany produkt, lub wesprzeć
użytkownika w jego obsłudze.

<!--truncate-->

Jeśli chcecie dowiedzieć się, jak to zrobić i co jest potrzebne, zapraszamy do
przeczytania artykułu.

### Czym jest wirtualna rzeczywistość i gdzie jest stosowana?

[Wirtualna rzeczywistość](https://pl.wikipedia.org/wiki/Rzeczywisto%C5%9B%C4%87_wirtualna),
_en.Virtual Reality (VR)_ to najnowocześniejsza technologia, która w ostatnich
latach zyskuje coraz większą popularność w różnych branżach. Zapewnia ona
wyjątkowe wrażenia klientom, którzy chcą poznać produkt w czasie rzeczywistym.
Urządzenia wirtualnej rzeczywistości są coraz częściej wykorzystywane m.in. w
inżynierii, służbie zdrowia, przemyśle lotniczym czy nieruchomościach.

#### Rodzaje produktów rzeczywistości wirtualnej

VR wykorzystuje interaktywne oprogramowanie do tworzenia trójwymiarowego
wirtualnego środowiska dla użytkownika. Wymaga też specjalnego zestawu
słuchawkowego, który pozwala użytkownikowi widzieć i słyszeć, co dzieje się w
wygenerowanym komputerowo środowisku. Zestaw posiada także czujniki, które
śledzą ruchy głowy użytkownika. W środowisku VR użytkownik może rozglądać się w
wirtualnej rzeczywistości. Bardziej zaawansowane systemy rozpoznają nawet, kiedy
użytkownik chodzi lub pochyla się. W niektórych systemach VR można zobaczyć
swoje ręce i na przykład podnosić wirtualne przedmioty!

Ogólnie można podzielić produkty wirtualnej rzeczywistości na trzy rodzaje:

- **Uchwyty VR,** w których umieszczacie smartfon, który zastępuje wtedy
  komputer i ekran. Przykładami są
  [Samsung Gear VR](https://www.samsung.com/global/galaxy/gear-vr/) i
  [Google Cardboard](https://arvr.google.com/cardboard/).
- **Okulary VR** z własnym ekranem, które nie wymagają smartfona. Podłącza się
  je do laptopa lub komputera stacjonarnego czy też PlayStation, jak na przykład
   [HTC Vive](https://www.vive.com/us/), Oculus Rift i PlayStation VR.
- **Okulary VR,**  takie jak
  [Oculus Go](https://www.oculus.com/go/?locale=pl_PL), które nie wymagają
  smartfona, komputera ani konsoli. Wszystko, czego potrzebujesz, znajduje się w
  samych okularach.

### Jakie są korzyści z używania wirtualnej rzeczywistości w komunikacji technicznej?

- Pozwala na poszerzenie wiedzy w danej dziedzinie poprzez aktywne
  doświadczenie, a nie tylko czytanie lub wyświetlanie informacji.
- Pomaga zrozumieć złożone koncepcje, tematy lub teorie.
- Pobudza kreatywność umożliwiając użytkownikom projektowanie własnych modeli
  lub prototypów przy użyciu potężnych edytorów w aplikacji, które upiększają,
  malują lub wykańczają stworzone obiekty. Świetna zabawa dla miłośników
  projektowania 😊.
- Umożliwia wirtualne wycieczki i demonstracje produktów w czasie rzeczywistym -
  pozwala klientom na podjęcie decyzji o zakupie, poprzez możliwość używania
  produktu w czasie rzeczywistym, aby zobaczyć, jak on wygląda i działa.

### Czy są jakieś wady?

Mimo wszystkich dobrych aspektów wirtualnej rzeczywistości, istnieją pewne
negatywy, które należy wziąć pod uwagę.

- Wirtualna rzeczywistość może prowadzić do zmniejszenia liczby kontaktów
  międzyludzkich. Jeśli ludzie zaczną odkrywać ten nowy wirtualny świat, mogą
  się w niego wciągnąć na długi czas i w końcu zaniedbać swoje prawdziwe życie,
  prawdziwy świat i ludzi w nim żyjących.
- Może u niektórych osób powodować zawroty głowy i zmęczenie oczu lub chorobę
  lokomocyjną. W świecie VR poruszasz się inaczej niż w rzeczywistości. Na
  przykład upadasz w VR, ale w rzeczywistości siedzisz nieruchomo na kanapie.
  Istnieją liczne dowody na to, że komputery, telewizory i smartfony przyczyniły
  się do zwiększenia problemów ze wzrokiem na całym świecie.
- Gogle mogą być także dość ciężkie i niewygodne. Dłuższe korzystanie z gogli i
  urządzeń VR może powodować bóle głowy i karku.
- Mogą powodować wypadki, potykając się lub zderzając z obiektami w świecie
  rzeczywistym.

### Gdzie można wykorzystać wirtualną rzeczywistość w komunikacji technicznej?

Jest kilka obszarów, w których rzeczywistość wirtualna odnosi swoje sukcesy:

- Szkolenia VR mogą zmienić krajobraz nauczania. Jest to nie tylko bardzo
  skuteczna metoda szkoleniowa, ale w czasach, gdy kontakt twarzą w twarz jest
  ograniczony, a zasoby ludzkie są na wyczerpaniu, możemy wykorzystać tę
  technologię do poprawy jakości i bezpieczeństwa szkoleń w miejscu pracy.
  Szkolenia VR zmniejszają liczbę urazów w miejscach pracy o wysokim stopniu
  ryzyka. Symulacje pozwalają na popełnianie błędów bez realnych konsekwencji.
  Budują również zaufanie uczestników do szkolenia poprzez proces prób i błędów,
  czyli tak zwaną naukę praktyczną. Firma Flint System opracowała programy
  szkoleniowe dla operatorów maszyn specjalistycznych wykorzystujące szybko
  rozwijany software i hardware. Jeśli jesteście ciekawi ich osiągnieć
  zapraszamy [tutaj](https://www.youtube.com/watch?v=lLLGSL9VTTs).
- W branży produkcyjnej lub inżynieryjnej firmy mogą wykorzystywać VR, aby dać
  klientom możliwość obejrzenia produktu, co pozwoli im lepiej zrozumieć proces
  produkcji. IKEA udostępniła swoim klientom aplikację VR, dzięki której mogą
  oni umieszczać meble ze sklepu w różnych miejscach w swoich domach, zobaczcie
  [tutaj](https://store.steampowered.com/app/447270/IKEA_VR_Experience/).
- Technologie VR mogą być także wykorzystywane do kształcenia i szkolenia nowych
  pracowników, usprawniania procesów oraz poprawy komunikacji i informacji.
  Podobnie jak w przypadku projektowania oprogramowania komputerowego,
  możliwości zastosowania wirtualnej rzeczywistości są nieograniczone 😊

### Podsumowując

Dopiero odkrywamy potencjał VR. Być może w najbliższej przyszłości wirtualna
rzeczywistość umożliwi wielu branżom wprowadzanie innowacji w efektywny sposób.
Naszym zdaniem dokumentacja techniczna może ewoluować do bardziej zaawansowanej
technologicznie formy i stać się ważnym elementem doświadczenia użytkownika.
Firmy, tworząc produkty lub świadcząc usługi dla swoich klientów z
wykorzystaniem technologii VR, mogą dać możliwość tworzenia treści pozwalających
na całkowite „zanurzenie się” w wirtualnym świecie. Może warto spróbować?

Jeśli macie podobne spostrzeżenia lub chcecie się podzielić opiniami zapraszamy
do komentarzy!
