---
title: 'Kim jest Subject Matter Expert (SME) i jak z nim rozmawiać?'
authors: agnieszka
date: '2015-08-25'
tags:
  - 'dobre-praktyki'
  - 'warsztat'
  - 'kariera'
coverImage: 'feedback-796135_640.jpg'
---

Bycie Technical Writerem to nie lada wyzwanie, prawda? Choćby dlatego, że musimy
pisać teksty, których treść jest zazwyczaj ściśle związana z
doświadczeniem innych osób. Dokumentacji nie wymyślamy sami, tylko opieramy
nasze teksty na wiedzy współpracowników, będących specjalistami w danej
dziedzinie (z ang.
[_Subject Matter Expert_](https://en.wikipedia.org/wiki/Subject-matter_expert),
SME). Wystarczy odwiedzić nasz dział z wywiadami, żeby przekonać się, że każdy
rozmówca podkreśla ich rolę. Musimy od ekspertów umiejętnie, a zarazem niezbyt
natarczywie, wydobyć wszystkie potrzebne informacje. Jak to robić skutecznie,
szybko i w możliwie najprzyjemniejszy (dla nas i dla rozmówcy) sposób?

<!--truncate-->

Praca z SME jest specyficzna, ponieważ będąc laikami w jakiejś dziedzinie,
musimy wydobyć informacje od kogoś, kto z definicji jest w niej ekspertem. 
Pomimo tego, że jesteśmy zależni od specjalisty ze względu na niższy poziom
posiadanej wiedzy, możemy mieć inne spojrzenie na omawiane zagadnienie, co
niestety może doprowadzić do konfliktu. Aby zminimalizować ryzyko niepowodzenia
we współpracy z SME, zachęcamy do skorzystania z poniższych kroków:

1. **Nie byle jaki SME, ale ten właściwy** Nie zawsze powinniśmy się sugerować
   ilością doświadczenia czy wiekiem eksperta. Ważny jest „otwarty umysł”,
   sposób myślenia, wiedza na dany temat oraz zdolność do jej przekazania.
   Dobierajmy tak swego rozmówcę, by **praca z nim miała szansę powodzenia** —
   lepsze wyniki da współpraca z kimś, kto ma mniejsze doświadczenie, ale
   potrafi precyzyjnie formułować wypowiedzi, niż z wszechstronnym fachowcem, z
   którym nie potrafimy znaleźć wspólnego języka.
2. **Jasna komunikacja kluczem do sukcesu** Jak wiadomo nie zawsze to, co mówimy
   i myślimy jest tym samym, zaś to, co inni słyszą gdy mówimy, nie zawsze
   pokrywa się z tym, co chcemy, by usłyszeli. Dlatego w komunikacji
   międzyludzkiej, a w szczególności w trakcie interakcji z SME, ważne jest, by
   **jasno określić cel i nasze oczekiwania**. Zanim zasypiemy eksperta
   pytaniami, zadajmy sobie jedno podstawowe — *czego* *dokładnie potrzebuję od
   człowieka, z którym zamierzam nawiązać współpracę?* Odpowiedzi udzielmy,
   patrząc przez pryzmat struktury tekstu, który tworzymy. Może potrzebujemy
   informacji do wstępu, a może trzeba wyjaśnić jakiś wzór, diagram lub
   algorytm? Ekspert efektywniej przekaże wiedzę, gdy otrzyma listę precyzyjnych
   pytań, niż gdy poprosimy go, żeby nam powiedział „wszystko, co jest ważne" w
   danym temacie.
3. \***\*Czas cenniejszy niż złoto\*\*** Ekspert to często osoba bardzo zajęta,
   skupiona na swoich zadaniach, niechętna, by przerywać jej pracę
   „błahostkami”. Ponieważ to my będziemy musieli się dostosować do napiętego
   harmonogramu SME, zasygnalizujmy nasze potrzeby jak najwcześniej i już na
   samym początku **wyjaśnijmy co i na kiedy potrzebujemy** (sami już wiemy, bo
   zastosowaliśmy punkt drugi). A zanim zadamy pytania, najpierw sami poszukajmy
   informacji. Im więcej się dowiemy na temat produktu, tym łatwiej będzie
   dogadać się z SME—po otrzymaniu odpowiedzi trzeba jeszcze zrozumieć
   specyficzny dla obszaru wiedzy język, jakim zazwyczaj posługują się eksperci,
   a oni mają tendencję do irytowania się, gdy ich rozmówca jest całkowitym
   dyletantem w danej dziedzinie. Czas specjalisty jest bardzo cenny i zazwyczaj
   nie ma on go dla nas zbyt wiele. Spożytkujmy go więc na rzeczy ważne, a nie
   marnujmy, każąc sobie tłumaczyć podstawowe pojęcia.
4. \***\*Dwoje uszu, jedne usta\*\*** Słuchajmy uważnie i uczmy się od naszego
   eksperta.
   [Aktywne słuchanie](http://edukacja-medialna.wyklady.org/wyklad/458_aktywne-sluchanie.html) pokaże
   SME jak **ważna jest dla nas informacja przez niego przekazywana** oraz czas
   nam poświęcony. Jeżeli podczas rozmowy zadajemy sensowne pytania, świadczy to
   o tym, że słuchamy tego, co nasz rozmówca nam przekazuje (trudno zadać
   sensowne pytanie, jeśli komuś urwał się wątek). Ekspert, widząc, że to, co
   robi ma sens, postara się bardziej, niż gdyby miał do czynienia z osobą,
   która go lekceważy. Słuchaj, pytaj i słuchaj dodatkowych odpowiedzi.
5. \***\*A może anegdota?\*\*** W trakcie pracy warto poprosić/zasugerować, by
   ekspert opowiedział anegdotę związaną z tematem spotkania. Większość ludzi
   uwielbia opowiadać o tym, co ich spotkało, a przekazywanie faktów poprzez
   **przykład z życia pozwala na łatwiejsze przyswojenie, zapisanie oraz
   zapamiętanie informacji**. Jest to też dobry sposób na rozluźnienie, gdy
   czujemy, że nadmiar danych zaczyna przegrzewać nasz mózg. Jednak uwaga, nie
   można dać SME zbyt wiele czasu na opowieści, bo możecie znacznie odbiec od
   zagadnienia, a nie o to przecież nam chodzi.
6. \***\*Komplementy, komplementy\*\*** Wszyscy ludzie lubią być chwaleni i
   uznawani, także nasz SME. Postarajmy się, by docenić jego wkład w nasz
   projekt, **wyraźmy wdzięczność za poświęcony czas** oraz **wartość
   przekazanej informacji**, napiszmy krótkiego maila do managera i dajmy do
   zrozumienia, jak wiele zyskaliśmy dzięki rozmowie z ekspertem. Takie drobne,
   lecz bardzo miłe gesty, potrafią zaprocentować, gdy okaże się, że
   potrzebujemy dodatkowych danych lub pomocy w kolejnym projekcie. Należy
   jednak uważać, by nie przesadzić - nieszczere komplementy mogą przynieść
   więcej szkody niż pożytku.

Najskuteczniejszą strategią uzyskiwania informacji jest
**bezpośrednia** **rozmowa**. Jakich narzędzi użyć, aby czas spędzony na
wywiadzie z SME stał się nie tylko produktywny, ale też przyjemny dla obu stron?

- Ciasteczka i kawa - najlepszy sposób na „omamienie” rozmówcy i wyciągnięcie z
  niego, tego czego nam potrzeba, w jakże przyjemnej atmosferze 😉.
- Dyktafon (lub inne urządzenie zapisujące dźwięk) - jeśli posiadacie smartfon
  takie urządzenie jest ciągle z Wami. Aplikacji tego typu jest mnóstwo -  osoby
  zainteresowane odsyłamy do
  rankingów [dla Androida](http://www.androidauthority.com/best-voice-recorder-apps-for-android-615332/) oraz
  do
  [zestawienia](https://www.musicinstrumentscenter.com/best-voice-recorder-app/)
  prezentującego 25 najlepszych aplikacji do nagrywania głosu. **Ważne** **-
  zanim zaczniecie nagrywać, upewnijcie się, że druga strona wyraża na to
  zgodę.**
- Notes i coś do pisania/laptop - pomimo nagrywania warto robić notatki.
  **Niejednokrotnie porównacie to, co słyszycie z tym, co zapisaliście i vice
  versa.** Dźwięk może być trudny w zrozumieniu, pojawią się szumy, głos może
  ulec zniekształceniu - wtedy zaglądacie do notesu i problem rozwiązany. To
  samo z notatkami. Często piszemy skrótowo, niewyraźnie  - wtedy z pomocą
  przyjdzie nagranie. Problem z charakterem pisma można zniwelować, przynosząc
  na spotkanie laptop lub tablet i korzystać z notatnika na urządzeniu.
- Kartki papieru i ołówki lub tablica i flamastry - w trakcie rozmowy SME będzie
  mógł rozrysować proces, procedurę czy strukturę produktu, co pozwoli na
  łatwiejsze zrozumienie zagadnienia. Wy także możecie mieć pomysł, który
  łatwiej będzie narysować, niż wyjaśnić słowami. A po spotkaniu materiał z
  kartek może stanowić podstawę dla infografiki, kolejności kroków w procedurze,
  czy ułatwi zrozumienie informacji zebranych w nagraniu oraz notatkach.
  Pamiętajcie, **obraz bardzo często jest wart tysiąca słów**. A tysiąc słów
  eksperta w danej dziedzinie to bardzo cenny wkład w naszą pracę.

Uzbrojeni w powyższe narzędzia, pełni animuszu i nadziei na osiągnięcie celu
wyruszamy na spotkanie z ekspertem. Rozmawiamy, zadajemy pytania, robimy
notatki, rysujemy diagramy i mapy pomysłów, a to wszystko umilamy sobie kawą i
ciastkami. Praca wre, materiału przybywa, czas dobiega końca, a nasz mózg coraz
bardziej napełnia się nowymi informacjami i staje się coraz cięższy… To wszystko
oznacza, że spotkanie ma szansę zakończyć się sukcesem. Pozostaje tylko
podsumować to, czego się dowiedzieliśmy, uprzejmie podziękować SME za poświęcony
nam czas, dając mu odczuć, że jego pomoc jest dla nas bardzo ważna.

Teraz czeka nas dalsza, czasem kilkudniowa praca ze zgromadzonym materiałem. Aby
ją sobie ułatwić, warto pamiętać, że są rzeczy, które najlepiej zrobić zaraz po
spotkaniu, nawet jak nam się wydaje, że nasz mózg za chwilę wybuchnie z
przegrzania. Oto one:

- Przeglądnięcie notatek i uporządkowanie ich, tak by zapisane myśli były jasne
  i sensowne, gdy siądziemy przed komputerem w celu przerobienia ich na
  dokumentację.
- Posortowanie materiałów w taki sposób, by miały sens, gdy będziemy chcieli
  skorzystać z nich ponownie za tydzień czy miesiąc.
- Przesłuchanie nagrania w celu wyłapania detali, których brakuje w notatkach.
- Wyłapanie miejsc, w których informacje są niepełne. Zaznaczenie ich i
  odnotowanie źródeł, do których możemy się odnieść, by je uzupełnić. Jeśli nie
  będziemy w stanie sami zdobyć brakujących danych od razu zapiszmy pytania,
  które będziemy chcieli zadać ponownie naszemu SME.
- W trakcie procesu organizowania notatek ze spotkania od razu twórzmy osobną
  listę rzeczy do zrobienia (uzupełnienie brakujących informacji, nowa lista
  pytań do SME). W celu zdobycia brakujących danych wyślijmy email lub zadzwońmy
  do naszego eksperta (już z kompletną listą), by nie zabierać mu czasu kolejną
  rozmową.

Gdy zakończymy pracę nad naszym projektem warto dodatkowo podziękować SME za
poświęcony nam czas. Dobre kontakty to jedno z kluczowych elementów sukcesu we
współpracy z innymi, a przecież my, Technical Writerzy, chcemy pracować jak
najlepiej 😉.
