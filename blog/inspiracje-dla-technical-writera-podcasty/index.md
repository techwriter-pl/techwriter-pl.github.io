---
title: "Inspiracje dla technical writera - podcasty"
date: "2021-08-10"
categories: 
  - "przyklady"
  - "warsztat"
tags: 
  - "podcast"
  - "praca"
  - "praktyki"
  - "technologie"
coverImage: "inspiracje_podcasty.png"
---

W dzisiejszym poście powracamy do cyklu _Inspiracje dla Technical Writera_. Tym razem stawiamy na podcasty.

Zanim jednak przejdziemy do meritum, poniżej lista poprzednich artykułów z naszej serii:

- [Dokumentacja online](http://techwriter.pl/inspiracje-dla-technical-writera-dokumentacja-online/),
- [Blogi i strony internetowe](http://techwriter.pl/inspiracje-dla-technical-writera-blogi-i-strony-internetowe/),
- [Narzędzia](http://techwriter.pl/inspiracje-dla-technical-writera-narzedzia/).

W coraz bardziej zabieganym świecie trudniej jest pogodzić ze sobą życie zawodowe, prywatne, dbanie o formę i zdrowie oraz ciągły rozwój umiejętności czy hobby. Jeśli brakuje Wam czasu na czytanie branżowych artykułów z pomocą może przyjść podcast. Temat ten, poruszaliśmy już kiedyś - chętnych do przeczytania zapraszamy [tutaj](http://techwriter.pl/naucz-sie-sama-czesc-8/). Postanowiliśmy jednak go odświeżyć i poinformować Was o nowościach.

Poniżej lista propozycji, która może okazać się pomocna dla osób zainteresowanych komunikacją techniczną.

- [Inside Tech Comm](https://www.insidetechcomm.show/) - autorką podcastu jest Zohra Mutabanna, senior technical writer. Podcast skierowany jest do osób zainteresowanych ogólnie rozumianą komunikacją techniczną. Zohra, poprzez wywiady z osobami związanymi z tą dziedziną - doświadczonymi praktykami, naukowcami, a także niedawnymi absolwentami uczelni, którzy dzielą się swoją zawodową podróżą i dostarczają niesamowitych spostrzeżeń, aby przynieść korzyści nam wszystkim - pragnie zainteresować słuchaczy tech commem. Kolejne rozmowy pojawiają się średnio dwa razy w miesiącu. Podcast liczy obecnie 13 odcinków.
- [Knowledgebase Ninjas](https://document360.com/podcast/) - podobnie jak poprzednik i ten podcast oparty jest na wywiadach. Każdego tygodnia ktoś z dużym stażem zawodowym w świecie dokumentacji technicznej odpowiada na szereg pytań związanych z pracą technical writera.
- [I’d Rather Be Writing](https://idratherbewriting.com/category-podcasts/) - dla wielu z Was nie jest pewnie niespodzianką fakt, że Tom Johnson do swego bardzo popularnego bloga dodał także opcję podcastu. Liczy on obecnie 304 odcinki, w których znajdziecie sporo wartościowych informacji ze świata komunikacji technicznej.
- [API The Docs Podcast](https://anchor.fm/api-the-docs-podcast) - goście biorący udział w podcaście opowiadają o swoich spostrzeżeniach i doświadczeniach w pracy technical writera. Znajdziecie tu także liczne porady z portali deweloperskich, pomysły na to, jak usprawniać swój warsztat oraz nowinki z zakresu dokumentacji API.
- [Tech Writer Koduje](https://techwriterkoduje.pl/) - jedyny (jaki znamy) polski podcast dla osób zainteresowanych komunikacją techniczną. Michał wraz z Pawłem koncentrują się na technicznej stronie pracy technical writera w branżī IT. Sporo tu informacji na temat narzędzi czy tego, jak bardzo i w jaki sposób technical writer może rozwinąć swoje techniczne umiejętności.
- [Just say IT!](http://www.justsayit.ca/Content/Home.htm) - seria krótkich i zabawnych podcastów, których autorką jest Beth Haggerty, specjalistka od wbudowanych systemów pomocy dla oprogramowania. W swej pracy zajmuje się architekturą informacji oraz korzysta z zasad prostego języka w tworzeniu treści. Jako certyfikowana specjalistka ds. metadanych, fanatycznie podchodzi do tworzenia intuicyjnych taksonomii, aby zapewnić spójność informacji i ułatwić ich wyszukiwanie użytkownikom końcowym. W swoim podcaście zwraca się do społeczności zajmującej się technical writingiem, jednak z uwagi na spory zastrzyk humoru i ironii, krótkie słuchowiska mogą być interesujące także dla osób spoza branży.
- [The Manuscript](https://podcasts.apple.com/podcast/the-manuscript/id1501843799) - autor podcastu, Breno Baretto, jest technical writerem z zamiłowaniem do programowania webowego. W swych materiałach łączy obie dziedziny, dzięki czemu możecie posłuchać ciekawostek na temat technical writingu, projektowania instrukcji, pisania UX, strategii treści i wszystkiego, co może być interesujące w treściach dotyczących produktów cyfrowych i branży technologicznej.
- [Grammar Girl](https://www.quickanddirtytips.com/grammar-girl) - Mignon Fogarty jest założycielką portalu Quick and Dirty Tips oraz twórczynią Grammar Girl, która wielokrotnie została uznana za jedną z 101 najlepszych stron internetowych Writer's Digest dla pisarzy. Od jakiegoś czasu tworzy także podcasty, w których dzieli się ze słuchaczami swoją wiedzą na temat poprawnego pisania.
- [The Content Strategy Podcast](https://www.contentstrategy.com/) - prowadząca podcast, Kristina Halvorson, przeprowadza wywiady z ekspertami z dziedziny content strategy. Spośród wielu poruszonych tu tematów należy wymienić: UX, CX, dostęp do content ops, czy tworzenie treści cyfrowych. Odcinki są podzielone na sezony, a w każdym z nich znajduje się ich 10.
- [Content Components](https://heretto.com/project/content-components-podcast/) - podcast prowadzą Patrick Bosek, Jarod Sickler i Tim Ludwig. Każdy podcast to krótka, kilkunastominutowa rozmowa dotycząca zagadnienia z obszaru content strategy. To dobry sposób, by poznać nową tematykę związaną z tworzeniem treści, którą, jeśli okaże się interesująca, można rozwinąć dalej we własnym zakresie. Odcinki pojawiają się w każdy wtorek.

Jesteśmy ciekawi czy znacie wymienione przez nas podcasty? Które z nich lubicie, a które zupełnie Wam nie podeszły? A może na naszej liście powinny znaleźć się jeszcze jakieś? Zapraszamy do kontaktu!
