---
title: 'Langłydż - part ten'
authors: admin
date: '2014-11-21'
tags:
  - 'warsztat'
  - 'z-przymruzeniem-oka'
  - 'humor'
  - 'jezyk'
coverImage: 'Ficzer.jpg'
---

Tak, to właśnie ten artykuł - ten namber ten - jubileuszowy wpis z Waszej
ulubionej serii. Wersja 10.0 - wyczekiwana, przełomowa, opóźniona i bogata w
ficzery. Endżoj!

<!--truncate-->

Uwaga: ponieważ dzisiejszy odcinek poświęcony jest zjawiskom przyrodniczym - a
dokładniej rzecz biorąc jednemu, konkretnemu gatunkowi - należy go czytać
głośno, modulując przy tym głos na podobieństwo Krystyny Czubówny, mniej więcej
tak jak w poniższym filmie instruktażowym.

<iframe src="//www.youtube.com/embed/OYaa61lFLqA" height={315} width={560} allowFullScreen frameBorder={0} />

Przećwiczyliście sobie? No to do rzeczy.

**Ficzer** \[ang. _feature_\] (_łac. regulus genius avariae megadrogato_)
*-* ogólna nazwa rodziny z typu bezkręgowców, dawniej klasyfikowana niepoprawnie
jako gromada obleńce bądź bezideowce.

Ficzery to średniej wielkości pasożyty (poszczególne osobniki mogą osiągać
rozmiary małego budynku), odżywiające się również pokarmem roślinnym - głównie
papierem (różnego rodzaju specyfikacje i dokumentacje) oraz zieleniną ($). Żyją
w stadach, zwanych rilisami. Samiec - ficzer. Samica - ficzera. Młode do
osiągnięcia rozmiaru trzech stron dokumentacji nazywane są często ficzerkami.

Spotykane niemal w każdym środowisku: wodnym (np. kałuże startapowe), pustynnym
(organizacje rządowe) jak i w dżungli (korporacje). Często kojarzone z tzw.
"analami" (analitycy biznesowi), początkowo były mylnie uważane za pasożyty
przewodu pokarmowego. Nic bardziej błędnego. Ficzery lęgną się w głowach. Czasem
w postaci larwalnej mogą tam przebywać przez wiele lat, czasem wychodzą na świat
od razu po urodzeniu, od początku osiągając znaczne rozmiary. Nie udało się
znaleźć korelacji pomiędzy zawartością głowy nosiciela oraz rodzajem rodzących
się w jego głowie ficzerków. Wygląda na to, że ficzery równie dobrze radzą sobie
w głowach pustych jak i pełnych.

Po krótkim zazwyczaj okresie dojrzewania, larwa ficzerka wydostaje się na
zewnątrz głowy nosiciela i rozpoczyna infekowanie innych, jednocześnie osiągając
swoją końcową postać ficzera lub ficzery. Infekcja przebiega zazwyczaj dość
boleśnie i towarzyszą jej uciążliwe i bolesne objawy. Najczęściej spotykane z
nich:

- planowanie,
- estymacja,
- długotrwałe spotkania,
- [riwiu](http://techwriter.pl/langlydz-part-sewen/),
- kodowanie,
- dokumentacja,
- testowanie,
- rozczarowanie,
- gorączka i praca po godzinach.

Jedynym sposobem na walkę z tym pasożytem jest skomplikowana procedura o nazwie
_deskołp_, z powodu swojej złożoności stosowana tylko w beznadziejnych
przypadkach. Zazwyczaj, kiedy jest już za późno i liczba zarażonych osiąga
rozmiary typowe dla epidemii.

Pewne rodzaje pluskiew posiadają zdolność podszywania się pod ficzery.

![bug-vs-feature](images/bug-vs-feature.gif)

Nie są jednak tak zaraźliwe i kuracja zazwyczaj jest mniej kosztowna
(patrz. *[fiks](http://techwriter.pl/langlydz-part-fajf/)*).

Patrz też: *rilis, estymacja, skołp, deskołp.*
