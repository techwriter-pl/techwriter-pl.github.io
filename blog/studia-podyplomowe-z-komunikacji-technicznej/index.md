---
title: 'Studia podyplomowe z komunikacji technicznej'
authors: agnieszka
date: '2016-06-13'
tags:
  - 'news'
  - 'z-kraju'
  - 'edukacja'
  - 'kariera'
  - 'szkolenia'
coverImage: 'VistulaKomunikacjaTechniczna-1-e1563346376984.jpg'
---

Kiedy startowaliśmy z portalem techwriter.pl, od początku przyświecał nam jeden
cel - sprawić, by na naszym rodzimym podwórku, zawód Technical Writera opuścił
swoją niszę i przebił się do świadomości ludzi jako wartościowa i ciekawa
alternatywa przy wyborze kariery. Drobnymi krokami, cierpliwie niczym kropla
drążąca skałę, staramy się budować społeczność ludzi związanych z komunikacją
techniczną.

<!--truncate-->

Nasza inicjatywa idzie powoli we właściwym kierunku. Przybywa ludzi
udzielających się na
[naszej stronie na Facebooku](https://www.facebook.com/TechWriterPl/?ref=aymt_homepage_panel),
rośnie w siłę ekipa portalu.
Wspieramy [konferencję soap!](http://soapconf.com/), powoli stajemy się też
widoczni poza granicami naszego kraju (chociażby obejmując patronat medialny nad
tegoroczną edycją Write the Docs). Niedawno relacjonowaliśmy przełomowe
wydarzenie, jakim był
[debiut certyfikatu ITCQF](../szkolenie-itcqf-relacja/index.md). Poznaliśmy
sporo ludzi z branży (wcześniej do głowy nam nie przyszło, że jest nas aż
tylu!). Słowem, dzieje się!

**Jest nam bardzo miło ogłosić kolejne wydarzenie będące kamieniem milowym w
rozwoju polskiego tech commu. Otóż warszawska
[Akademia Finansów i Biznesu Vistula](http://www.vistula.edu.pl/) właśnie
uruchomiła nabór na studia podyplomowe o kierunku
[Komunikacja techniczna](http://www.vistula.edu.pl/pol/page/komunikacja-techniczna).**

Kierunek został stworzony przez grupę doświadczonych praktyków, wśród których
znaleźli się też nasi redakcyjni koledzy. Jest to odpowiedź na rosnące
zapotrzebowanie na dokumentację dobrej jakości oraz stale zwiększającą się
liczbę ofert pracy związanych z komunikacją techniczną.

Absolwenci studiów podyplomowych „Komunikacja techniczna” zdobędą wiedzę z
zakresu tworzenia oraz publikowania różnych typów dokumentacji technicznej. Duży
nacisk kładziony jest na umiejętność zbierania informacji, formatowania treści
oraz przygotowania do publikacji różnego rodzaju dokumentów za pomocą
wyspecjalizowanych narzędzi.

Studia trwają dwa semestry a wszelkie szczegóły na ich temat można znaleźć
[tutaj](http://www.vistula.edu.pl/pol/page/komunikacja-techniczna). Obecnie trwa
nabór na pierwszą edycję, która rozpocznie się już w październiku.

Warto nadmienić, że program studiów pokrywa między innymi zakres materiału
wymaganego na egzaminie certyfikującym na poziomie ITCQF Foundation Level.

Studia na tym kierunku to bardzo dobra propozycja dla absolwentów filologii
(tłumaczy, nauczycieli języka angielskiego), którzy chcieliby wykorzystać
umiejętności językowe w zastosowaniach technicznych oraz rozpocząć pracę w
sektorach IT i przemysłu. Polecamy je również absolwentom innych kierunków (np.
inżynierskich), którzy chcą nauczyć się jak efektywnie przekazywać skomplikowaną
techniczną wiedzę klientom i użytkownikom końcowym.
