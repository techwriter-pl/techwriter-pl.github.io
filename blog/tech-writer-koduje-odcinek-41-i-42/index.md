---
title: 'TECH WRITER KODUJE – ODCINEK #41 i #42'
authors: agnieszka
date: '2022-06-23'
tags:
  - 'przykłady'
  - 'warsztat'
  - 'podcast'
  - 'dobre-praktyki'
  - 'technologie'
coverImage: 'tech_writer_koduje_41_i_42.png'
---

Zapraszamy na skrót z ostatnich odcinków podcastu
[Tech Writer Koduje](https://techwriterkoduje.pl/). W odcinku 41 posłuchacie
rozważań na temat podobieństw i różnic między kodowaniem a pisaniem
dokumentacji. Odcinek 42 to podsumowanie tegorocznej konferencji soap!

<!--truncate-->

#### Odcinek 41

W tym podcaście Michał i Paweł rozmawiają o tym czy pisanie dokumentacji i
kodowanie są do siebie podobne. Zastanawiają się też czy kodujący technical
writer ma jakieś dodatkowe umiejętności, dzięki którym jest w stanie dostarczać
dokumentację lepszej jakości. Próbują też odpowiedzieć na pytanie: czy
dokumentacja mogłaby czerpać korzyści z testów, które są tworzone dla
oprogramowania.

W tym odcinku podstawę ich rozmowy stanowi model tworzenia dokumentacji zwany
"Docs like code" czy "Docs as code". Jego głównym założeniem jest traktowanie
dokumentacji jak kodu pod kątem procesów oraz narzędzi, które używane są do jej
tworzenia. Jednak czy można pójść o krok dalej i rozszerzyć założenia tego
modelu na sam proces pisania dokumentacji? O tym w odcinku
[#41 Tech Writer rozważa podobieństwa i różnice między kodowaniem a pisaniem dokumentacji](https://techwriterkoduje.pl/blog/2022/05/02/pisanie-dokumentacji-kodowanie).

Na samym początku rozmowy Michał wraz z Pawłem poruszają, w bardzo ciekawy i
obrazowy sposób, temat procesu tworzenia dokumentacji z procesem pisania kodu.
Poznacie “przykład z życia” przytoczony przez Michała, elementy warsztatu
pisarskiego Stephena Kinga, a także wzmiankę Pawła o tym jakie znaczenie w
procesie twórczym może mieć młotek i gwoździe.

W rozmowie dotyczącej podobieństw oraz różnic w pisaniu dokumentacji i kodu
Paweł, na przykładzie prostych przepisów kulinarnych, przedstawił dwa podejścia
do programowania - deklaratywne oraz imperatywne. Przedstawienie tego tematu w
taki sposób pozwala zrozumieć skomplikowane mechanizmy programistyczne osobom
nie mającym z nimi styczności. Rozszerzając ten temat, Paweł wytłumaczył także
podobne zależności funkcjonujące w pracy technical writera.

Posłuchacie też sporo na temat DITA, Markdowna, Oxygenu, IntelliJ IDEA, Reacta,
a także Microsoft Word. Panowie dyskutują jak te wszystkie narzędzia pomagają, a
czasem sprawiają trudności w pracy technical writera oraz jaki mają wpływ na to,
jak wygląda proces tworzenia dokumentacji.

Jedną z ostatnich kwestii poruszonych przez rozmówców jest porównanie pisania
dokumentacji z pisaniem testów do programowania. O dziwo, obydwa zagadnienia
mają sporo wspólnego - zarówno pod kątem tworzenia dokumentacji/kodu, ale też
patrząc na proces pracy, jaką wykonuje technical writer/tester.

A co z jakością dokumentacji tworzonej przez osobę z doświadczeniem
programistycznym? Czy jest ona lepsza, niż ta, którą dostarcza technical writer
bez doświadczenia w tej materii? Wiedza programistyczna jest zdecydowanie
pomocna w tworzeniu dokumentacji dla deweloperów. Trudno jednak stwierdzić, czy
taka wiedza jest pomocą w tworzeniu dokumentacji dla użytkownika, gdyż jest ona
pisana do różnych aplikacji czy urządzeń, niekoniecznie mających związek z
wiedzą programistyczną. Natomiast zdecydowanie pomocne jest to, gdy technical
writer, może być jednocześnie użytkownikiem czy testerem tego, co jest
przedmiotem dokumentacji.

Jeśli temat dokumentacji i kodowania jest Wam bliski, zachęcam do odsłuchania
tego odcinka podcastu Tech Writer Koduje. Wbrew pozorom, dziedziny te mają ze
sobą bardzo wiele wspólnego.

#### Odcinek 42

Jak słusznie zauważają prowadzący podcast, konferencja soap! to święto każdego
technical writera. Dlatego też nie mogło się u nich obyć bez podsumowania i
omówienia ulubionych warsztatów i wystąpień z edycji 2022. W rozmowie Michałowi
i Pawłowi towarzyszy Edyta Rakowska, tech writerka z Wrocławia.

**Warsztaty**

Michał ciekawie opisuje trzy warsztaty, w których wziął udział w dniu
poprzedzającym główny blok konferencji. Pierwszy z nich dotyczył dokumentacji
API opartych na zdarzeniach. Tematem drugiego było wykorzystanie sztucznej
inteligencji w tworzeniu dokumentacji. Ostatni z warsztatów dotyczył aplikacji
Open Broadcaster Software. Wywiązała się tu dość ciekawa dyskusja jak
wykorzystać te różnorodne pomysły w codziennym życiu technical writera.
Rozmówcom szczególnie spodobał się temat wykorzystania AI. Muszę przyznać, że
niektóre pomysły chłopaków były interesujące. Edyta natomiast zwróciła uwagę na
dość często pojawiający się temat zastępowania tekstu materiałami video.

**Prelekcje**

Drugą część podcastu stanowi omówienie kilku prelekcji z kolejnych dni
konferencji. Jest to subiektywna ocena tego, co się działo, z wyróżnieniem kilku
tematów, które zapadły rozmówcom szczególnie w pamięci.

Paweł, z racji zainteresowań, wziął udział w prezentacji dotyczącej Content Ops.
Jak się okazało, Michał i Edyta także wzięli w niej udział i cała trójka była z
niej bardzo zadowolona. Edyta dodała od siebie prezentację otwierającą
konferencję, która dotyczyła fake newsów, tego jak wykorzystywane są informacje
i jak dokumentacja musi być dostosowywana do problemów związanych z tym, że
użytkownicy coraz częściej nie sprawdzają źródeł. Michał wrócił do tematu
sztucznej inteligencji i szybkością, z jaką obecnie rozwijają się technologie i
jak, my ludzie powinniśmy dostosowywać się do postępujących zmian.

Jeśli jesteście ciekawi co jeszcze działo się na soap! 2022 koniecznie
odsłuchajcie
[ten odcinek](https://techwriterkoduje.pl/blog/2022/06/14/soap-2022). Dowiecie
się kilku ciekawostek, o których być może nie usłyszycie nigdzie indziej.

A my już teraz zapraszamy Was na naszą relację z soap!, która pojawi się już
wkrótce.
