---
title: 'Materiały szkoleniowe'
authors: admin
date: '2013-11-05'
tags:
  - 'przyklady'
  - 'warsztat'
  - 'materialy-szkoleniowe'
  - 'praca'
  - 'treningi'
coverImage: 'Training.gif'
---

Czym zajmują się technical writerzy? Tworzą m.in. materiały treningowe, w
różnych postaciach. A czym zajmują się materiały treningowe? I czym właściwie
są?

<!--truncate-->

Załóżmy, że nasz produkt jest już wyposażony w
[podręcznik użytkownika](../instrukcje-obslugi-i-podreczniki-uzytkownika/index.md)
i [on-line help](../pomoc-uzytkownika/index.md). To już dużo. Ale nie zawsze
wystarcza. Niestety, założenie że użytkownicy końcowi nauczą się obsługiwać nasz
produkt z instrukcji, czy pomocy, jest równie optymistyczne co nierealistyczne.
Od czasu do czasu trzeba jeszcze zorganizować SZKOLENIE.

Za zorganizowanie i przeprowadzenie szkolenia odpowiada zazwyczaj trener
(szkoleniowiec). Żeby przeprowadzić je efektywnie potrzebuje jednak materiałów
treningowych. Może je przygotować sam (często tak bywa), ale jeżeli może się
kimś wyręczyć, to czemu nie... i tu do akcji wkraczamy my - "dokumentaliści".

Materiały szkoleniowe to zazwyczaj:

- prezentacje - zazwyczaj w formacie PowerPoint,
- podręczniki/przewodniki/guides (często zawierają ćwiczenia),
- ankiety ewaluacyjne - zarówno przed- jak i poszkoleniowe,
- pytania egzaminacyjne (jeżeli szkolenie kończy się formalnym sprawdzeniem
  umiejętności),
- certyfikaty/dyplomy ukończenia kursu,
- cokolwiek jeszcze trener sobie wymyśli 😉

Jeżeli mamy dostęp do już istniejącej dokumentacji produktu, to jest to dobry
początek, ale tylko początek. Kluczem do stworzenia efektywnych materiałów
szkoleniowych jest zrozumienie do kogo szkolenie jest skierowane i jakie
umiejętności uczestnicy powinni nabyć w trakcie szkolenia. Niestety bardzo
często ten etap jest pomijany 😊.

Kiedy znamy już odbiorców szkolenia i wiemy czego mają się nauczyć, możemy
przystąpić do budowania agendy, tworzenia slajdów (tu często ważniejsze niż same
slajdy są notatki widoczne tylko dla prowadzącego!), obmyślania ćwiczeń i
quizów, przygotowywania ankiet i certyfikatów, itp. itd... Uwierzcie, zajmuje to
mnóstwo czasu.

Na końcu pracy dostarczamy jej efekty trenerom, którzy prezentację skrytykują i
będą używać w czasie szkoleń (ale nie udostępniać), podręczniki wydrukują i
rozdadzą (ale tylko tym, którzy za szkolenie zapłacili), a wyniki ankiet
opublikują (o ile będą dobre).

Można też dostarczać treningi w formie elektronicznej, bez konieczności
wynajmowania sal szkoleniowych, wydruków, kawy, ciastek i długopisów z logo
naszej firmy. Ale to już będzie tzw. **e-learning**, czyli całkiem inna
historia...

Na koniec tradycyjnie
[przykład](http://www.pzpn.pl/index.php/Federacja/Trenerzy/Materialy-szkoleniowe)
na to, ile koloru, radości i wiedzy mogą wprowadzić w nasze życie
"profesjonalnie" przygotowane materiały szkoleniowe 😊.
