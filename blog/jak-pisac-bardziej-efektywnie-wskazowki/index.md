---
title: 'Jak pisać bardziej efektywnie - wskazówki'
authors: agnieszka
date: '2021-12-15'
tags:
  - 'dobre-praktyki'
  - 'warsztat'
  - 'narzędzia'
  - 'praktyki'
coverImage: 'Konferencje-2019-10.png'
---

Każdy, kto tworzy teksty, wie, że przychodzi moment, w którym czas na wykonanie
zadania przestaje być sprzymierzeńcem. Co zrobić, by pisać szybciej, ale
jednocześnie nadal utrzymać wysoką jakość treści? Poniższe wskazówki pomogą
usprawnić proces pisania, dzięki czemu zyskamy cenny czas w obliczu zbliżającego
się zbyt szybko deadlinu.

<!--truncate-->

Większa szybkość pisania to lepsza wydajność, a to z kolei prowadzi do robienia
lepszych notatek, szybszego przyswajania wiedzy i oszczędności czasu na
egzaminie czy przy tworzeniu tekstu. Jeżeli sprawnie piszemy - czy to odręcznie,
czy na klawiaturze - i mamy automatykę ruchu i pamięć mięśniową to mózg
przekierowuje pracę intelektualną na coś innego, niż fizyczny ruch ręki podczas
pisania.

Częste ćwiczenia w pisaniu to też mniejsza liczba błędów, które często
popełniamy, ponieważ myślimy szybciej niż piszemy. Jeśli jednak tempo pisania
wzrośnie, liczba pisarskich gaf będzie mniejsza.

Poniższe wskazówki to szereg porad, które mogą pomóc Wam w szybszym tworzeniu
treści. Nie każda z nich musi odnosić się do sytuacji, w której aktualnie
znajduje się Wasz proces twórczy, dlatego potraktujcie ten tekst jako źródło
inspiracji i wybierzcie z niego tylko to, co wyda Wam się interesujące.

#### **Jak zwiększyć szybkość pisania odręcznego**

Prawie każdy uczy się sztuki pisania odręcznego w bardzo młodym wieku, ale z
biegiem lat coraz rzadziej korzystamy z tej umiejętności. Rozwój technologiczny
sprawił, że im więcej mamy z nią styczności, tym chętniej sięgamy po
wygodniejsze komputery, tablety i telefony komórkowe.

Jednak szybkość pisania odręcznego jest nadal niezbędna dla osób, które robią
notatki za pomocą pióra i papieru (na przykład: studentów, osób zbierających
materiały do różnego rodzaju tekstów, które tworzą czy technical writerów
podczas spotkań z programistami i innymi członkami zespołu. Co zrobić, by być w
tym dobrym, bez względu na wiek?

- Używaj odpowiednich pisaków, gdyż rodzaj narzędzia także wpływa na szybkość
  pisania. Od zwykłego długopisu lepsze jest wieczne pióro, pióro kulkowe lub
  długopis żelowy. Oczywiście, ta zasada nie dotyczy wszystkich i także tu, jak
  we wszystkim, warto zadbać o swoje indywidualne potrzeby.
- Używaj [stenografii](https://pl.wikipedia.org/wiki/Stenografia) - szybciej
  zapiszesz myśli używając symboli i skrótów, niż nieporęcznych słów. Możesz
  stworzyć własny system pisania stenograficznego lub nauczyć się już
  istniejących, takich jak na przykład:
  [Pitman](https://www.britannica.com/topic/Pitman-shorthand),
  [Gregg](https://artofmemory.com/wiki/Gregg_Shorthand/),
  [Teeline](https://en.wikipedia.org/wiki/Teeline_Shorthand).
- Utrzymuj dobrą postawę - pisanie jest pracochłonne i obciąża nie tylko palce,
  ale też kręgosłup. Istnieje wiele ergonomicznych krzeseł biurowych, które
  ułatwiają utrzymanie odpowiedniej i wygodnej postawy podczas pracy w pozycji
  siedzącej. Jednak należy pamiętać, by zadbać nie tylko o komfort podczas
  pisania, ale także o przerwy, lekkie ćwiczenia czy odpoczynek.

#### **Naucz się pisać szybko na klawiaturze**

Pisanie odręczne jest bardzo przydatne w trakcie robienia notatek, zbierania
materiału, na którym oprzemy nasze treści czy uczeniu się nowych rzeczy. Jednak
nie ma się co łudzić, w dzisiejszym świecie większość tekstów piszemy na
komputerze. Co zrobić, by i tu zwiększyć wydajność pracy?

W szybkim pisaniu na klawiaturze chodzi o to, by każdy palec znajdował się w
odpowiednim miejscu. Warunkiem, by palce “przyzwyczaiły się” do tego jest
umiejętność pisania bez patrzenia na klawiaturę. Jak rozmieścić palce na
klawiaturze:

- Umieść cztery palce (od palca wskazującego do małego palca) na klawiszach
  A,S,D,F i J,K,L,;. Klawisze znajdują się w środkowym rzędzie klawiszy z
  literami. Kiedy piszesz, zawsze powinno się zaczynać i wracać do liter „ASDF –
  JKL;”. Litery „F” i „J” mają małe wypustki, dzięki którym palce mogą wyczuć
  początkową pozycję, dotykając klawiszy.
- Twoje kciuki powinny zawsze unosić się wokół spacji, a klawisz SHIFT powinien
  być przypisany do małego palca naprzeciwko ręki, która naciska drugi klawisz.

Jednak nie tylko odpowiednie ułożenie palców na klawiaturze przyspiesza pracę
twórcy tekstów. Bardzo przydatna jest także znajomość skrótów klawiaturowych,
dzięki którym przyspieszymy zaznaczanie tekstu, kopiowanie go, wycinanie,
wstawianie, etc. Pomocne mogą być tutaj
[tabele skrótów](https://en.wikipedia.org/wiki/Table_of_keyboard_shortcuts),
które znajdziecie na Wikipedii.

Pamiętaj o odpowiedniej postawie w trakcie pracy:

- Górna część ekranu musi znajdować się na poziomie głowy.
- Uwolnij ucisk w ramionach, rękach i nadgarstkach. Możesz zainwestować w
  klawiaturę z podpórką pod nadgarstki, aby ciężar ciała nie był przenoszony na
  tą część ciała.
- Siedź prosto.
- Zachowaj odpowiednią odległość między oczami a ekranem komputera (co najmniej
  40 cm).
- Trzymaj łokcie zgięte pod kątem 90 stopni.
- Nie garb się

#### **Graj w gry z pisaniem**

Dzięki rozwojowi technologii nauka szybszego pisania stała się przyjemnością.
Istnieje mnóstwo gier, stron internetowych, aplikacji, testów oraz samouczków na
YouTube, które będą doskonałym sposobem na ćwiczenie tej umiejętności.

Witryny takie jak [WordGames.Com](https://www.wordgames.com/) czy
[Typing.com](https://www.typing.com/) oferują gry i wyzwania związane z
pisaniem. Na stronie
[https://www.pisaniebezwzrokowe.pl/](https://www.pisaniebezwzrokowe.pl/)
znajdziecie lekcje do nauki szybkiego pisania bez patrzenia na klawiaturę. Na
[http://piskle.pl/](http://piskle.pl/) jest test, kurs, a także gry, dzięki
którym możecie ćwiczyć, jednocześnie się bawiąc 😉. Podobne rzeczy znajdziecie
na [https://agilefingers.com/pl](https://agilefingers.com/pl). Jeśli chodzi o
Youtube to wystarczy, że w wyszukiwarkę internetową wpiszecie “szybkie pisanie
youtube”, a otrzymacie listę wielu ciekawych i pouczających filmików oraz
tutoriali.

#### **Najpierw napisz całość, edytuj później**

Nikt oprócz Ciebie nie zobaczy pierwszej wersji tekstu, który piszesz, dlatego
oddaj się wenie, bez oglądania się na literówki czy błędy w spójności. Kuj
żelazo póki gorące, jak najszybciej zapisując pomysł, dbając o to, by się nie
zaciąć i nie stracić wątku. To w edycję tego co stworzyłeś włożysz największy
wysiłek.

#### **Podążaj za stereotypem "Praktyka czyni mistrza."**

To najbardziej nadużywany frazes i zarazem najbardziej prawdziwy. Musisz pisać
codziennie. Nie wymuszaj szybkości pisania. Dopóki konsekwentnie stosujesz
odpowiednie techniki i piszesz, będziesz się doskonalić.

#### **Ustaw wyzwania** 

Stawianie przed sobą wyzwań i dążenie do ich realizacji jest jedną z
największych cech ludzi sukcesu w każdej dziedzinie. Codzienne wyzwania, czyli
dobrze wszystkim znane daily goals skutecznie mogą podnieść motywację do
działania.

Przykładowo:

Jeśli masz dostarczyć tekst na 20 stron, możesz ustawić swój dzienny cel na 2
strony i starać się, by tego pilnować. W ten sposób nie tylko rozłożysz pracę na
drobniejsze segmenty, ale też zadbasz o to, by mieć czas na poprawki. Dodatkowo,
dość szybko zorientujesz się ile czasu poświęcasz na dany etap tworzenia tekstu,
dzięki czemu lepiej zaplanujesz pracę w przyszłości.

#### **Zignoruj ​​harmonogram (czasami)**

Harmonogram i stawianie przed sobą wyzwań to bardzo istotna część tworzenia
treści, zwłaszcza w projektach dokumentacyjnych. Jednak istotnym elementem pracy
technical writera jest także kreatywność.

Kreatywność jest spontaniczna, a iskry geniuszu pojawiają się sporadycznie.
Jeśli piszesz zaplanowany fragment tekstu, ale słowa nie nadchodzą lub utkniesz,
bo ktoś nie dostarczył feedbacku, lepiej zignorować swój harmonogram i zająć się
czymś innym.

Może to być kolejny punkt z planu, albo coś, co od dawna “chodzi ci po głowie”,
ale nie było możliwości zrealizowania pomysłu wcześniej. Czasem taka odskocznia
sprawia, że po powrocie do przerwanego wcześniej fragmentu pracy, wracamy z nową
energią, dzięki której linijki problematycznego tekstu wręcz piszą się same.

#### **Znajdź swój optymalny czas pisania**

Ten fragment będzie szczególnie przydatny dla osób, które nie mają na sztywno
określonego czasu pracy i mogą elastycznie planować swój plan dnia.

Nasz zegar biologiczny jest programowalny, więc to czy jesteśmy “nocnymi
markami” czy też “rannymi ptaszkami” zależy od naszych nawyków, a nie genetyki.
Jeśli regularnie siedzisz do późna, z czasem twoje ciało dostosowuje się do tego
i zaczynasz zauważać, że coraz trudniej rano jest wstać i aktywnie działać, za
to im później się robi, tym bardziej stajesz się produktywny. Podobnie jest
kiedy zrywasz się rano i od razu bierzesz się do realizacji kolejnych zadań, a z
upływem dnia poziom zapału i energii spada.

Problemem tutaj nie jest próba zaprogramowania zegara, ale zrozumienie go.
Musisz obserwować, o jakich porach dnia jesteś najbardziej aktywny. To w tych
godzinach będziesz pisać szybciej, a treść będzie lepszej jakości.

#### **Ustaw timer - by zrobić sobie przerwę**

Początkowo wydaje się to sprzeczne z intuicją. Wyobraź sobie, że przeglądasz
akapit lub opisujesz właśnie kolejne kroki instrukcji, a tu raptem dzwoni alarm.
Wkurzające, prawda? Jednak w tej metodzie kryje się wiele ukrytych korzyści.

Robienie przerw po upływie określonego czasu pomaga odświeżyć mózg i rozciągnąć
ciało. Świeższy mózg oznacza większą produktywność, a ponieważ, prawdopodobnie
przestaniesz pisać w połowie zdania, będziesz mieć już w głowie dużo
przemyślanej treści -  stąd szybsze pisanie, oszczędność czasu i zapis bardziej
przemyślanej myśli czyli mniej błędów do poprawy.

#### **Użyj techniki Pomodoro**

[Technika Pomodoro](https://pl.wikipedia.org/wiki/Technika_Pomodoro) to jedna z
metod zarządzania czasem, System ten wykorzystuje krótki sygnał dźwiękowy,
którym dzielimy czas pracy na 25-minutowe sekcje - tzw. _pomodori_ - i czasy
przerw. Po każdym 25-minutowym czasie skupienia następuje 5-minutowa przerwa. Po
4 takich cyklach przerwa powinna się wydłużyć do 20 minut.

Technika ta podnosi koncentrację, wpływa na większą produktywność, a także
skraca czas, jaki potrzebujemy na wykonanie konkretnego zadania,

#### **Użyj znaku “nie przeszkadzać”**

W hotelach stosujemy zawieszkę “nie przeszkadzać” gdy chcemy, by nie zakłócano
nam spokoju. Podobną metodę możemy zastosować wobec współpracowników. Jeśli
jesteś częścią zespołu, to pewne jest, że osoby, z którymi pracujesz, będą
przychodziły do ciebie z różnymi problemami. Takich nieoczekiwanych przerw może
być sporo, co w dłuższym okresie czasu, zaczyna negatywnie wpływać na twój
proces twórczy. Jeśli znacie Chyłkę z książek Remigiusza Mroza to już wiecie o
co chodzi 😉

Wyznacz sobie i współpracownikom określony czas, w którym zajmujesz się tylko
pisaniem, a oni nie przychodzą z pytaniami, nie piszą wiadomości na
komunikatorach i nie próbują ci w żaden sposób przeszkadzać. I bądź konsekwentny
w egzekwowaniu tego czasu, zarówno wobec osób wokół ciebie, jak i siebie samego.
Szybko zauważysz, jak dużo jesteś w stanie zrobić w trakcie tej jednej godziny
czy dwóch w ciągu dnia. Spadnie też Twój poziom stresu i irytacji, co będzie
wartością dodaną do twojego samopoczucia i relacji z otoczeniem.

#### **Prowadź dziennik**

Dziennik nie tylko pomoże ci przyspieszyć pisanie odręczne (ponieważ będziesz
pisać często), ale także pomoże ci katalogować pomysły, które możesz wykorzystać
później, skracając czas poświęcony na burzę mózgów podczas sesji pisania.

#### **Pracuj  bez rozpraszaczy**

Przestrzeń cyfrowa jest pełna rozproszeń - Facebook, Instagram, Twitter,
skrzynka mailowa, YouTube… Komputer lub telefon komórkowy może być zarówno twoim
sprzymierzeńcem, jak i wrogiem, gdy masz jakieś treści do napisania.

W jednej minucie chcesz zobaczyć swoją skrzynkę odbiorczą na Facebooku, w
kolejnej otrzymujesz wiadomość od kolegi na czacie firmowym. W tym czasie na
telefonie pojawiają się kolejne powiadomienia z Instagrama, a szef właśnie
wysłał kolejny mail, że twoje release notes musi być gotowe na spotkanie zespołu
za godzinę. Kilka dni w takim chaosie i cały plan pracy może iść do kosza.

#### **Wyłącz to, co cię rozprasza!**

Jeśli używasz komputera do pisania, wyłączenie go nie jest możliwe. Możesz
jednak użyć oprogramowania, które na czas pracy, wyłączy wszystko to, co
sprawia, że się dekoncentrujesz.

Istnieje wiele programów, które będą blokować wszystkie rozpraszacze w tle, np.
[FocusWriter](https://gottcode.org/focuswriter/), [Typora](https://typora.io/),
[Mark text](https://marktext.app/) czy [Ommwriter](https://ommwriter.com/).

#### **Podsumowanie**

Powyższe wskazówki nie są lekiem na wszystko i dla wszystkich, ale mogą sprawić,
że zyskacie cenny czas na tworzenie dokumentacji, a długa lista zadań do
wykonania nie będzie tak stresująca. Oczywiście niemożliwością jest wprowadzenie
wszystkich założeń jednocześnie, więc wybierzcie tylko te, które mogą być
przydatne w Waszym przypadku.

Za inspirację i pomysł na artykuł dziękujemy
[Jessice Majewski](https://whenyouwrite.com/author/jessica/), autorce tekstu
[How To Write Faster: 23 Tips To Speed Up Your Writing Output](https://whenyouwrite.com/how-to-write-faster/).
