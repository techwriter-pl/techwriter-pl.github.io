---
title: "Jak dostać pierwszą pracę jako Technical Writer?"
date: "2019-03-04"
categories:
  - "dobre-praktyki"
  - "warsztat"
tags:
  - "kariera"
  - "praca"
coverImage: "Job-search.png"
---

Jeżeli szukasz drogi dojścia do ścieżki kariery jako Technical Writer, to znajdujesz się w miejscu, w którym kiedyś znajdowaliśmy się i my. Oto, co z naszego punktu widzenia warto wiedzieć przed pierwszą rekrutacją.

# **Sprawdź siebie zanim sprawdzisz oferty**

Zanim zaczniesz na poważnie rozglądać się za pracą Technical Writera i aplikować na konkretne stanowisko, najpierw zajrzyj w głąb siebie i dobrze się zastanów czy pisanie dokumentacji technicznej jest czymś dla ciebie. Zdecydowanie [poczytaj jak to robią inni](http://techwriter.pl/tag/wywiad/), bo dzięki temu dowiesz się na czym ta praca polega i jakie cechy trzeba posiadać. Zastanów się, które z wymienionych umiejętności już teraz  posiadasz, a nad zdobyciem których należałoby jeszcze popracować.

Jeżeli nie ukończyłeś studiów technicznych, nie znasz się na programowaniu czy różnych technologiach, lecz dobrze władasz językiem angielskim i posiadasz smykałkę do nowinek technologicznych, to już masz silną podstawę do tego, żeby sprawdzić się w zawodzie Technical Writera. Oczywiście, im większe zaplecze dydaktyczne, tym lepiej. Rozejrzyj się za różnymi kursami on-line lub dowiedz się, jakie [szkolenia z komunikacji technicznej](http://techwriter.pl/szkolenia/) są dostępne w Polsce; dużo pożywnej wiedzy ma do zaoferowania też literatura, sprawdź [nasz dział czytelnia](http://techwriter.pl/category/warsztat/czytelnia/). W naszym przekonaniu jednak, wiedza teoretyczna z zakresu komunikacji technicznej jest pomocna, lecz na samym początku nie najistotniejsza.

# **Czego wymaga się od Technical Writera?**

Zawód specjalisty ds. dokumentacji technicznej nie ma ściśle określonego zakresu obowiązków. Może zawężać się do pisania dokumentów, lecz także wymagać umiejętności graficznych czy wideo edytorskich. Wbrew pozorom, to znacznie ułatwia sprawę osobom chętnym do rozpoczęcia kariery w tej profesji. Nie są wymagane konkretne studia – możesz być po filologii, dziennikarstwie i komunikacji lub studiach inżynierskich. Oprócz znajomości (najczęściej) języka angielskiego, przy rekrutacji sprawdza się inne – z naszego punktu widzenia nawet ważniejsze – umiejętności.

Doświadczenie pokazuje, że najtrudniejszą kwestią w pracy dokumentalisty jest umiejętność porozumienia się z ogromną ilością przeróżnych osób (inżynierów, programistów, managerów projektów i scrum masterów). Do każdego trzeba umieć dotrzeć, aby uzyskać konkretną informację – szczegóły pomocne w napisaniu konkretnego dokumentu, termin zakończenia pracy nad danym produktem lub dostęp do plików instalacyjnych pozwalających na samodzielne przejście przez fragment opisywanego software’u. A doskonale wiemy, że ludzie miewają różne charaktery, sposób udzielania odpowiedzi i nie zawsze dostrzegają istotność naszej pracy. ;)

Nie przerażaj się jednak! Większość z tych sytuacji przebiega bezproblemowo, lecz musisz sobie zdawać sprawę z tego, że znajomość języka angielskiego czy podłoże techniczne nie zapewnią ci od razu spektakularnego sukcesu w dziedzinie pisania dokumentacji technicznej. Idzie za tym szereg różnych umiejętności miękkich – jak właśnie otwartość, uprzejmość i kontaktowość. Można się tego nauczyć, jeśli tylko wiesz w jakie środowisko i specyfikę pracy wkraczasz.

Śmiało możemy poradzić słowami Steve’a Jobsa, który raz powiedział: „Stay hungry. Stay foolish”. Rozumiemy te słowa w ten sposób – nie bój się pytać o rzeczy, których nie rozumiesz, ale zachowaj zawsze otwartą głowę na nową, konieczną do przyswojenia porcję wiedzy. Niezależnie od branży, w której będziesz działać, prędzej czy później przyjdzie moment, kiedy wiedzę, którą już posiadasz na temat opisywanego produktu będziesz musiał albo zaktualizować, albo odrzucić na poczet zupełnie nowej.

# **Miejsce zamieszkania może, ale nie musi mieć znaczenia**

W Polsce najwięcej ofert pracy dla Technical Writerów napływa z południowej części kraju. Kraków, Wrocław i Katowice to najczęściej pojawiające się miasta w liście oferowanych stanowisk, lecz zupełnie nie stanowi to reguły. Raz w czas pojawiają się także ogłoszenia firm poszukujących dokumentalistów w Warszawie, Szczecinie, Łodzi i Trójmieście. Nie zawsze zaś musisz mieszkać tam, gdzie będziesz pracować.

Możesz się spotkać z ofertami zakładającymi konieczność obecności w siedzibie firmy tylko na czas odbycia początkowego szkolenia z docelowym założeniem, że będziesz pracować zdalnie. Nie brakuje także ofert pozwalających na otrzymanie dodatku relokacyjnego, który ułatwi ci start nie tylko w nowej karierze, lecz także w nowym mieście (lub nawet kraju!). Wszystko zależy tutaj od tego, jak szerokie horyzonty przed sobą kreślisz.

Podobnie jest z branżami, w których Technical Writerzy są poszukiwani – tutaj także panuje różnorodność. Możesz pisać dokumenty dla urządzeń gospodarstwa domowego, tworzyć dokumentację dla wytwórców energii lub paliwa lub skupić się na branży IT i telekomunikacji. Zwiąż się z firmą, której profil działalności odpowiada twojemu. Doświadczenie każe podpowiedzieć jednak, że korzystanie trafić do firmy zajmującej się wytwarzaniem software’u, bo docelowo można rozwijać się jako manager projektu, scrum master lub nawet programista.

# **O rety! Pierwsze poszukiwania, pierwsza aplikacja**

Przede wszystkim przygotuj swoje CV tak, aby pokazywało twoje umiejętności jako potencjalny Technical Writer. Jeśli będziesz je tworzyć w np. Wordzie, zadbaj o poprawność użycia spacji, tabulatorów i przejść do kolejnych linii wersów i sekcji. Wyrównaj wszelkie wylistowane elementy, posegreguj dobrze sekcje – słowem pochwal się, że potrafisz porządkować i przystępnie zaprezentować informacje. Potraktuj swoje CV jak [pierwszy dokument techniczny](http://techwriter.pl/cv-najwazniejszy-dokument-tech-writera/), który przygotowujesz. W większości przypadków CV wymagane jest w języku angielskim, ale wyposaż się też w wersję polską.

Gdzie szukać pracy? Polecamy naszą sekcję [oferty pracy](http://techwriter.pl/category/news/oferty-pracy/), ale też całkiem sporo ciekawych ogłoszeń znajdziesz na LinkedIn lub na portalach pracy. Możesz też przeklikać się przez oferty dostępne na stronie konkretnej firmy. Słowa klucze to najczęściej: _t\_\_echnical writer_, _technical documentation specialist, technical content developer_ i – w naszym rodzimym języku – _specjalista ds. dokumentacji technicznej_.

Jeżeli stawiasz pierwsze kroki w komunikacji technicznej, pewnie będziesz się rozglądać za stanowiskami posiadającymi w tytule przydomek „junior”, lecz nie ograniczaj się. Znamy wiele przypadków, w których osoba bez żadnego doświadczenia dostawała pracę niezależnie od tego, czy firma poszukiwała kogoś doświadczonego czy nie. Jeżeli się dobrze zaprezentujesz, sukces masz murowany tak czy siak. Tylko właśnie, tutaj rodzi się pytanie: Jak dobrze wypaść na rozmowie?

# **Czytaj zanim napiszesz, pomyśl zanim odpowiesz**

Proces rekrutacji na stanowisko Technical Writera przebiega różnie w zależności od firmy, która rekrutuje, jednakże elementem wspólnym dla wszystkich jest przeprowadzenie dwóch paneli – HR-owego oraz technicznego. Do każdego możesz samemu się przygotować zanim staniesz twarzą w twarz z rekruterem.

Część HR-owa będzie miała na celu sprawdzenie nie tylko twoich motywów dla podjęcia pracy, ale także może posłużyć sprawdzeniu, jak będziesz sobie radzić w sytuacjach wziętych z życia Technical Writera, na przykład:

- _Co zrobisz, jeśli potrzebujesz od kogoś informacji, a ta osoba nie ma dla ciebie czasu?_
- _Jak odnajdziesz się w sytuacji, kiedy osoba posiadająca istotne dla ciebie informacje jest nieobecna?_
- _Jak podchodzisz do sytuacji, kiedy dokument, który napiszesz pójdzie do wyrzucenia?_
- _Dostajesz przypadkowo informację, że w opisywanym przez ciebie i twój zespół writerów produkcie coś się zmieni. Co robisz?_
- _Jak zwrócisz komuś uwagę na to, że dany fragment dokumentu jest niepoprawny?_
- _Od czego zaczniesz pisanie dokumentu technicznego?_
- _Jakie przykłady dokumentów technicznych znasz?_

Panel techniczny – choć brzmi bardzo poważnie – jest formą sprawdzenia twoich podstawowych umiejętności i wiedzy z zakresu technologii pokrewnych do tych, w jakich specjalizuje się twój potencjalny pracodawca. Możesz zostać zapytany o wytłumaczenie tego, jak działa połączenie głosowe, czym jest internet, z jakich komponentów składa się komputer lub z jakich źródeł korzystać, aby przyswoić sobie wiedzę z zakresu komunikacji technicznej (na to ostatnie odpowiedź już znasz: techwriter.pl! ;). Nie ma reguły. Pamiętaj jednak, że nie jesteś całkowicie skazany na łut szczęścia.

Ważne, abyś wiedział coś o firmie do której aplikujesz, poczytał i posłuchał o rozwiązaniach, jakie oferuje, bo to znacznie ułatwi ci przejście przez techniczną część rozmowy. Sprawdź czy na stronie danej firmy nie ma do pobrania już wcześniej napisanych dokumentów – instrukcji obsługi, notek dot. aktualizacji i publikacji oprogramowania, albo skróconych instrukcji użytkownika. Poczytaj, przeanalizuj, przyswój. Na rozmowie możesz zostać poproszony o napisanie lub sprawdzenie fragmentu dokumentu technicznego, więc zawsze warto wiedzieć więcej niż mniej.

Niezależnie od przebiegu rozmowy i otrzymanych zadań, nie bój się wchodzić w maksymalną interakcję z rekruterami. Okaż zaangażowanie w rozwiązaniu postawionych problemów, zadawaj pytania i zadbaj o spokój. Sposób w jaki będziesz odpowiadać na pytania jest już przykładem tego, jak się komunikujesz i przedstawiasz informacje! I jeszcze jedno: przygotuj się, że rozmowy mogą być przeprowadzane zarówno po polsku, jak i po angielsku.

# **Finanse, a jak z finansami?**

W kwestii finansów, na pewno pomocne będą [wyniki badania płac w komunikacji technicznej w 2020 r](http://techwriter.pl/wyniki-badania-plac-w-komunikacji-technicznej-2020/). Tu także nie ma reguły. Wszystko zależy od twoich umiejętności, wielkości firmy, branży w której działa i stopnia skomplikowania opisywanego produktu. Zdaj się na swoją intuicję, weź pod uwagę dotychczasowe zarobki lub popytaj znajomych działających w branży IT i posiadających na początku doświadczenie podobne do twojego w przypadku technical writingu.

**Na pewno się uda! Powodzenia! :)**

Jeśli czujesz, że artykuł pozostawia jakieś niewyjaśnione kwestie – pisz śmiało w komentarzu poniżej.



_Grafika pochodzi z serwisu [Vecteezy](https://vecteezy.com/)_

_Aktualizacja 19.01.2020: Aktualizacja linku do wyniku badań płac._
