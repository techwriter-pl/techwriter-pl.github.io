---
title: 'Recenzja książki "Technical Writing in English" Iwony Mokwy-Tarnowskiej'
authors: mojk
date: "2019-05-22"
tags:
  - "biblioteczka-techwritera"
  - "warsztat"
  - "literatura"
coverImage: "technical_writing_in_english_book-e1558097287799.jpg"
---

Jedna z czytelniczek naszego portalu, Milena Leszczyńska-Sowirka, przesłała nam
recenzję książki o technical writingu, którą niedawno przeczytała.

Jest to, można by rzec, biały kruk, bo książek polskiego autorstwa o komunikacji
technicznej jest jak na lekarstwo. Dlatego tym bardziej zachęcamy Was do lektury
tej recenzji.

# Kilka słów o autorce

Aspirujący Technical Writer. Od 2011 związana z branżą IT od strony
administracyjnej, jako ekspert od porządkowania wszystkiego w tabele i
instrukcje. Przez 4 lata w roli
[copywritera freelancera](http://www.milush.pl/) tworzyła teksty kreatywne i
treści na strony internetowe. Jej zamiłowanie do pisania nabrało nowego wymiaru
na początku 2019 roku, kiedy odkryła branżę komunikacji technicznej. Od tamtej
pory z wielkim zainteresowaniem zgłębia wiedzę z tej dziedziny. Zawód Technical
Writera łączy to, w czym czuje się najlepiej: pisanie, dostarczanie prostych i
konkretnych informacji, porządkowanie, pomoc innym. Prywatnie mama dwóch córek,
miłośniczka przyrody, literatury psychologicznej i rodzinnych wycieczek.

Jeśli chcielibyście skontaktować się z Mileną piszcie
na: [milena@milush.pl](mailto:milena@milush.pl).

[![](images/milena.jpg)](http://techwriter.pl/wp-content/uploads/2019/05/milena.jpg)

# Recenzja książki "Technical Writing in English" Iwony Mokwy-Tarnowskiej

O książce “Technical Writing in English” przeczytałam na
[techwriter.pl](http://techwriter.pl/technical-writing-w-polskim-wydaniu/) na
początku tego roku, a po pewnym czasie udało mi się znaleźć ją w...
antykwariacie internetowym (zapewne  z powodu roku wydania: 2006). Do zakupu
ostatecznie przekonał mnie fakt, że jest to publikacja z rodzimego podwórka, a
nawet - z mojego miasta.

Autorką książki jest wykładowczyni języka angielskiego na Politechnice
Gdańskiej, doktor Iwona Mokwa - Tarnowska. Z dostępnej na stronach PG
[wizytówki wykładowcy](https://pg.edu.pl/fce34b6aef_iwona.mokwa-tarnowska/publikacje?p_p_id=mostwiedzypublicationsportlet_WAR_mostwiedzyportlet&p_p_col_id=column-1&p_p_col_count=1&_mostwiedzypublicationsportlet_WAR_mostwiedzyportlet_delta=10&_mostwiedzypublicationsportlet_WAR_mostwiedzyportlet_keywords=&_mostwiedzypublicationsportlet_WAR_mostwiedzyportlet_advancedSearch=false&_mostwiedzypublicationsportlet_WAR_mostwiedzyportlet_andOperator=true&_mostwiedzypublicationsportlet_WAR_mostwiedzyportlet_resetCur=false&cur=1) wynika,
że, poza technical writingiem, obszarem zainteresowań naukowych dr
Mokwy-Tarnowskiej jest metodyka nauczania w środowisku e-learning i blended
learning.

W tym
[miejscu](https://pg.edu.pl/wydawnictwo/katalog?category=25&division=&published=&action=%2Ffull%2F&p_p_id=1_WAR_espeoproxyportlet)
można znaleźć także inne publikacje Wydawnictwa PG o tematyce tworzenia tekstów
technicznych w języku angielskim, choć prawdopodobnie dedykowane są one głównie
studentom kierunków technicznych.

Książka “Technical Writing in English. Language and Editing Guidelines” napisana
jest w języku angielskim (polskimi akcentami są tylko krótka przedmowa i
załączony na końcu słowniczek), z przeznaczeniem dla osób, które opanowały ten
język na poziomie minimum _lower intermediate_ (B1). Choć autorka umieszcza na
końcu słowniki trudniejszych wyrazów, z pewnością podczas czytania warto
mieć pod ręką dodatkowy słownik angielsko-polski, zwłaszcza jeśli nasz poziom
znajomości języka mieści się w zakresie B1 - B2.

Dużym plusem książki, jeśli chodzi o język, jest konstrukcja tekstu: proste,
konkretne zdania oraz unikanie frazeologizmów czy potocznych zwrotów, z którymi
z kolei często można się spotkać w literaturze angielskojęzycznych autorów.

## Struktura książki

Publikacja składa się z 5 rozdziałów oraz materiałów uzupełniających, m.in.
wspomnianego słownika, a także rozwiązań do niektórych ćwiczeń. Z perspektywy
czytelnika wydaje się, że książka jest podzielona na dwie części: pierwszą, o
ogólnych regułach gramatycznych w języku angielskim i drugą, z konkretnymi już
definicjami i przykładami tekstów techniczno - biznesowych.

Rozdział pierwszy to krótkie wprowadzenie do generalnych zasad tworzenia tekstów
specjalistycznych i ich odpowiedniego przyporządkowania do właściwego stylu. W
rozdziale drugim szczegółowo omówiono zasady angielskiej gramatyki i stylistyki,
m.in. prawidłowa struktura zdania, interpunkcja czy używanie przedrostków. W
rozdziale tym mowa jest również o typowo technicznych elementach tekstu, takich,
jak np. prawidłowy zapis wzoru matematycznego, liczb czy jednostek miar.
Znajdziemy tu także kilka ogólnych zasad odnośnie wstawiania do tekstu tabel,
ilustracji czy wykresów.

Rozdział trzeci to już definicje, przykłady i wskazówki tworzenia m.in.
instrukcji, manuali, raportów czy _cover letters_. Z uwagi na to, że główną
grupą odbiorczą tej publikacji są studenci, autorka poświęca również sporo uwagi
tworzeniu tekstów typowo akademickich, takich jak np. abstrakt czy streszczenie
oraz, z myślą o studentach ostatnich lat, CV i _resume_.

Rozdział czwarty jest w zasadzie w całości dedykowany osobom, które tworzą
teksty techniczne na potrzeby naukowe czy akademickie. Podane tutaj zasady
cytowania, tworzenia przypisów, odwołań czy bibliografii w szczególności
przeznaczone są dla piszących prace dyplomowe bądź skrypty naukowe.

## Czy Technical Writer może znaleźć w tej książce coś dla siebie?

Jeśli miałabym określić książkę ”Technical Writing in English”  w paru słowach i
zgodnie z pierwszym odczuciem to określiłabym ją jako podręcznik języka
angielskiego dla inżynierów, którzy pierwszą pracę raczej mają jeszcze przed
sobą. Autorka adresuje swój skrypt właśnie przede wszystkim do studentów i
absolwentów kierunków technicznych. Z uwagi na rok wydania, część informacji
zawartych w książce (zwłaszcza w jej drugiej części) jest już nieaktualna np.
niektóre zasady stylu czy notatka _memo_ jako forma komunikacji w firmie. Na
stronie internetowej wydawcy oraz na liście publikacji autorki nie znalazłam
jednak żadnej wzmianki o aktualizacjach “Technical Writing in English”.

Są jednak pewne elementy tego podręcznika, które dla mnie osobiście, jako
początkującego (aspirującego) Technical Writera okazały się przydatne.

Po pierwsze, książka uświadamia istnienie czegoś takiego, jak podręczniki stylu
i ich znaczenia dla każdego pisarza. Autorka w wielu miejscach powołuje się na
najbardziej znany z nich,
[“The Chicago Manual of Style”](https://www.chicagomanualofstyle.org/home.html),
podkreślając znaczenie dobrych praktyk przy tworzeniu profesjonalnych dokumentów
różnego typu. Początkujący twórca tekstów dowie się zatem, że rozmieszczenie
paragrafów czy tytuł tabeli nie powinny być dziełem przypadku, a wyrazem
znajomości właśnie zasad stylu. W sieci można znaleźć mnóstwo informacji na
temat aktualnych podręczników stylu, tworzonych przez korporacje czy instytucje
rządowe głównie na własny użytek. Więcej o podręcznikach stylu także w tym
[artykule](http://techwriter.pl/podrecznik-stylu-stylrecznik/). “Technical
Writing in English” sam w sobie również stanowi pewien rodzaj podręcznika stylu
dla tekstów technicznych i biznesowych, choć raczej jako punkt wyjścia do
szukania bardziej aktualnych reguł.

Drugą rzeczą, która może być przydatna z punktu widzenia osoby początkującej to
bardzo szczegółowe wyjaśnienie wielu zasad gramatycznych obowiązujących w
pisowni języka angielskiego, zarówno w tematyce technicznej, jak i ogólnie.
Początkowe rozdziały książki to tak naprawdę podręcznik gramatyki i stylistyki
angielskiej. Autorka podaje wiele przykładów w języku technicznym oraz proponuje
ćwiczenia utrwalające - obie te rzeczy są dużymi plusami publikacji.

Inną przydatną dla początkującego Tech Writera rzeczą w tej książce (choć znów -
wymagającą sprawdzenia z aktualnymi regułami) są umieszczone w rozdziale 3.
listy wskazówek do tworzenia danego rodzaju tekstu, np. dla _manuals and
instructions:_

- _“Decide what readers you are going to write for and what their technical
  competence is._

- Determine the length of your manual or instruction, because it will affect the
  amount of technical theory included
- Think about the structure and organization.

_(...)”_

Podsumowując: choć dla początkującego Tech Writera książka może stanowić pewien
punkt wyjścia do szukania aktualnych informacji, to już doświadczony spec od
dokumentacji technicznej raczej nie znajdzie tu nic dla siebie. Osobiście jednak
nie żałuję zakupu tej książki, bo oprócz wymienionych wyżej przydatnych
informacji, które tu znalazłam, po prostu przyjemnie było czytać po angielsku i
szlifować znajomość języka przy książce z interesującej mnie dziedziny.
