---
title: 'Content Strategy in a Content Economy - relacja'
authors: szablowska
date: '2014-04-15'
tags:
  - 'news'
  - 'z-kraju'
  - 'ze-świata'
  - 'webinarium'
  - 'zarządzanie-treścią'
  - 'soap'
coverImage: 'content_economy.jpg'
---

Za nami kolejne webinarium zorganizowane
przez [soap!](http://www.soapconf.com/ 'soap!') Odbyło się ono 9 kwietnia i
poprowadziła
je [Rahel Anne Bailie](http://intentionaldesign.ca/profile/ 'Rahel Anne Bailie'),
specjalistka od procesów zarządzania treścią i współautorka
książki [Content Strategy: Connecting the dots between business, brand, and benefits](http://thecontentstrategybook.com/ 'Content Strategy').

<!--truncate-->

### Content Economy

Głównym tematem prezentacji było zarządzanie treścią osadzone w szeroko pojętej
strefie tego co Rahel nazywa gospodarką treści (content economy). Na początku
zostaliśmy przeprowadzeni przez podstawowe stadia rozwoju gospodarki, z
naciskiem na to, jakie podejście w danym stadium prezentowali ludzie. Czyli od
gospodarki rolnej gdzie konsumowaliśmy to, co sami byliśmy w stanie wytworzyć,
poprzez gospodarkę usługową, w której płacimy innym za wykonywanie prac, które
kiedyś musieliśmy wykonywać sami, aż po _attention economy_ czyli taką sytuację
gdzie kluczowe jest przykłucie uwagi ludzkiej do wytwarzanych treści. Jest to
szczególnie istotne w branży reklamowej. Do tego stadium dojrzeliśmy zdając
sobie sprawę z tego, że treść ma wartość tylko wtedy, gdy ktoś ją zauważa.
Inaczej gubi się po prostu w natłoku przekazywanych nam informacji. Tym właśnie
sposobem dochodzimy do _content economy_.

### Kultura użytkownika

Rahel wprowadza też podział treści na taką opartą o lokalizację geograficzną (co
objawiaja się na przykład blokowaniem treści użytkownikom spoza pewnych
regionów) oraz opartą o ocenę czy weryfikację (np. poprzez dzielenie się
informacją w mediach społecznościowych). Podsumowując, treści odnoszą się do
szeroko rozumianej kultury użytkownika. Inaczej mówiąc, wynikają z jego
zainteresowań, lokalizacji, pochodzenia etc. Wszystko to ma wpływ na to jak
postrzegamy i przyswajamy wszelkiej maści przekazywane nam informacje.

_Jakie ma to znaczenie dla strategii zarządzania treścią?_

Po pierwsze treść zaczęto postrzegać jako wartościowy element biznesu. Mimo, że
dużo jeszcze musimy się w tej kwestii nauczyć, już widać że firmy postrzegają
zarządzanie treścią jako tę część biznesu, w którą warto inwestować. Klienci i
użytkownicy poszukują wartościowych informacji, odpowiedzi na swoje pytania, a
jeżeli je znajdują, zwiększa to w ich oczach renomę firmy czy produktu.

### Dostosowanie treści

Kolejną kwestią poruszoną przez Rahel było dostosowywanie sposobu przekazywania
treści w miarę jak rozwija się technologia, a użytkownicy się do niej
dostosowują. Przykładem tutaj jest wyświetlanie stron internetowych czy
aplikacji na ekranach mniejszych niż monitory komputerowe. Na smartfonach treść
również musi być dobrze widoczna, obrazki wyraźne, strony powinny się szybko
wczytywać. Częścią tej strategii jest również dostosowanie nazewnictwa. Na
urządzeniach mobilnych najczęściej nie otwieramy odnośników poprzez klikanie,
ale na przykład poprzez stuknięcie palcem, albo przesunięcie.

Istnieje wiele innych aspektów, o których nie można zapominać chcąc przekazać
użytkownikom wartościową informację. Różnice na rynkach wynikające z ograniczeń
prawnych (np. dotyczące tego o czym trzeba informować użytkownika sprzedając mu
produkt). Dostępność i używanie mediów społecznościowych, nie wszędzie są one
bowiem rozpowszechnione na takim samym poziomie. Opracowując materiały trzeba po
prostu wiedzieć gdzie rynek reaguje w jaki sposób, jak jest rozwinięty, a tym
samym na czym należy się najbardziej koncentrować. Rahel podkreslała również jak
istotne jest posiadanie strategii rozwoju tworzonych przez nas treści w
kontekście zarówno
[cyklu ich życia](http://johnnyholland.org/2010/10/content-lifecycle-closing-the-loop-in-content-strategy/)
jak i etapów rozwoju przez które przechodzi ich odbiorca.

### Trochę praktyki

Ciekawymi punktami prezentacji były bez wątpienia przykłady zaprezentowane przez
autorkę: model biznesowy [iFixit](http://ifixit.com/ 'iFixit') i ich
doświadczenia ze strategią przekazywania treści, strona internetowa HP oraz
bardzo ciekawa analiza projektu, w którym Rahel brała udział polegająca na
zmianie modelu strony internetowej Vancouver tak, aby czytelnicy łatwiej,
szybciej i częściej sięgali na niej po interesujące ich informacje.

### Co teraz?

Podsumowując, jakie rady daje nam Rahel? Przede wszystkim, odrzucić silosy
kompetencyjne i poszukiwać treści z odpowiednich źródeł, dostarczać je na
właściwych platformach, do odpowiednich ludzi, w odpowiednim momencie, w
adekwatnym formacie, wersji i języku.

Webinarium można obejrzeć
[tutaj](http://www.soapconf.com/another-great-webinar-content-strategy-content-economy/),
do czego gorąco zachęcamy. Rahel Anne Bailie opowiada ciekawie, wyraźnie słychać
ze posiada dużo praktycznej, a nie tylko teoretycznej wiedzy, używa też
interesujących, z życia wziętych przykładów. W paździeniku będziemy mogli
obejrzeć ją na żywo podczas drugiej konferencji
[soap!](http://www.soapconf.com/2014-conference/ 'soap!')
