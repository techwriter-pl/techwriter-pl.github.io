---
title: "Write the Docs Prague 2021 - ruszyła sprzedaż biletów"
date: "2021-06-02"
categories: 
  - "news"
  - "ze-swiata"
tags: 
  - "dokumentacja"
  - "kariera"
  - "konferencje"
  - "praca"
  - "spolecznosc"
coverImage: "W-t-D_2021.png"
---

Po raz kolejny, z ogromną radością, zapraszamy Was na konferencję Write the Docs Prague. Podobnie jak rok temu, wydarzenie to odbędzie się w pełni online. Poniżej znajdziecie najważniejsze informacje.

Jak dobrze wiecie, od kilku lat jesteśmy patronem medialnym konferencji, nie mogło nas więc zabraknąć podczas zeszłorocznej edycji. Zainteresowanych zapraszamy do zapoznania się z [naszą relacją](http://techwriter.pl/relacja-z-write-the-docs-prague-2020-online/). Osoby, które jeszcze nie znają historii wydarzenia odsyłamy do [tekstu wprowadzającego](http://techwriter.pl/poznajcie-write-the-docs-europe/) ;-). Od siebie możemy dodać, że udział w konferencji Write the Docs jest wart uwagi gdyż poza solidną porcją wiedzy, w pakiecie otrzymujecie świetną atmosferę oraz spotkanie z rewelacyjnymi ludźmi z branży. Tak, online też dają radę ;)-.

## **Najważniejsze informacje**

Tegoroczna edycja **Write the Docs Prague** odbędzie się w dniach **3-5 października 2021 roku**. Podobnie jak w zeszłym roku, przyjęto formułę **online**.

Tradycyjnie już, w pierwszym dniu konferencji, to jest 3 października, odbędzie się **Writing Day** czyli zespołowe pisanie oraz rozwiązywanie problemów związanych z konkretnym zadaniem. Ćwiczenia z umiejętności pisarskich będą doskonałym wstępem do prelekcji i wykładów, które będą miały miejsce 4 i 5 października. Organizatorom zależy, by forma Write the Docs Prague przypominała jak najbardziej wydarzenie z realu, dlatego przygotujcie się nie tylko na spory zastrzyk wiedzy teoretycznej i praktycznej. W planach jest bowiem spotkanie towarzyskie, podczas którego, uczestnicy będą mogli lepiej się poznać grając w gry i słuchając muzyki. Pamiętajcie o przyniesieniu do komputera ulubionych napoi i przekąsek ;-). 

Szczegółowe informacje znajdziecie [na stronie konferencji](https://www.writethedocs.org/conf/prague/2021/).

Skrótowy program wydarzenia wygląda następująco:

- Niedziela (3 października) – [Writing Day](https://www.writethedocs.org/conf/prague/2021/writing-day/) oraz powitanie uczestników na platformie online.
- Poniedziałek (4 października) – pierwszy dzień konferencji – oficjalne otwarcie, pierwsze prelekcje, [Unconference](https://www.writethedocs.org/conf/prague/2021/unconference/) oraz wieczorna impreza zapoznawcza ;-).
- Wtorek (5 października) – drugi dzień konferencji – dalsze prelekcje, Unconference, [Job Fair](https://www.writethedocs.org/conf/prague/2021/job-fair/), zakończenie konferencji.

Dokładny opis prelekcji i prelegentów jeszcze nie jest znany, gdyż obecnie trwa nabór osób chętnych by wystąpić podczas konferencji. Jeśli jesteście zainteresowani udziałem w wydarzeniu w roli prelegenta – informacje znajdziecie [tutaj](https://www.writethedocs.org/conf/prague/2021/cfp/). Macie czas do 30 czerwca.

Pełny program Write the Docs Prague dostępny jest pod tym [linkiem](https://www.writethedocs.org/conf/prague/2021/schedule/).

## **Rodzaje i ceny biletów**

Osoby zainteresowane kupnem biletów odsyłamy [tutaj](https://www.writethedocs.org/conf/prague/2021/tickets/), gdzie znajdziecie szczegółowe informacje dotyczące poniższych rodzajów biletów:

- Bilet korporacyjny – gdy pracodawca płaci za bilet pracownika – €150.
- Bilet indywidualny – dla osób uczestniczących w konferencji na własny koszt, pracujących w wolontariacie, rządzie lub dla firm posiadających mniej niż 10 pracowników – €100.
- Bilet dla studentów lub osób nieposiadających zatrudnienia – €25.

### **Co gwarantuje cena biletu?**

Cena biletu zawiera:

- Przekaz na żywo wszystkich prelekcji.
- Możliwość zadania pytań prowadzącym po prelekcji (istnieje możliwość, że ta opcja nie będzie dostępna).
- Dostęp do czatu, na którym będzie możliwość prowadzenia dyskusji z uczestnikami, prelegentami oraz sponsorami.
- Dostęp do platformy podczas Writing Day.
- Dostęp do wirtualnych targów pracy.

Naszym zdaniem cena biletów jest adekwatna do jakości tego za co płacimy. Z czystym sumieniem zachęcamy Was do udziału w Write the Docs Prague 2021.
