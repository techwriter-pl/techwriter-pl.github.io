---
title: 'Relacja z fusion meetupu Hitachi Energy - edycja Karate'
authors: niewiarowski
date: '2024-01-10'
tags:
  - 'news'
  - 'z-kraju'
  - 'meetcontent'
  - 'społeczność'
coverImage: '1693820333064.png'
---

Jako ekipa techwriterów i techwriterek z
[Hitachi Energy](https://www.linkedin.com/company/hitachienergy/mycompany/) w
składzie: Julia Dąbrowska, Mateusz Barszcz, Piotr Sroka, Monika Dąbrowska,
Andrzej Niewiarowski oraz członkini honorowa - Patrycja Pyrek -
przeprowadziliśmy wyjątkowy meetup, którego spoiwem była kultura Japonii.

<!--truncate-->

### Informacje o spotkaniu

![](images/meta_prez.png)

12.09.2023 w siedzibie Hitachi Energy w Krakowie odbył się Fusion Meetup o
Technical Writingu i Karate dla pracowników firmy i gości spoza niej. Na
spotkaniu stawiło się 40 osób. Piotr wziął na siebie dużą część obowiązków
organizacyjnych, w czym ma już wprawę, bo ma na koncie przeprowadzenie
writerskiego meetupu w 2019.

Dla naszego zespołu ten fusion meetup to już drugie wspólne wydarzenie, bo w
2023 zorganizowaliśmy spotkanie z
[Lance Cummings](https://www.linkedin.com/in/lance-cummings-phd/), który w
krakowskiej siedzibie firmy opowiadał o tym, jak wykorzystywać _prompt
engineering_ w arsenale pisarza technicznego.

### Dlaczego Japonia?

- Pracując w japońskiej firmie, jaką jest Hitachi Energy, mamy okazję obcować z
  kulturą japońską.
- Wiele osób w zespole trenowało wschodnie sztuki walk i lubi oglądać filmy
  prezentujące mistrzów sztuk walk.
- Japońska filozofia kaizen stanowi filar dla praktyk takich jak Lean
  Management, które stosujemy w Hitachi Energy.
- W codziennej pracy technical writerów staramy się stale ulepszać metody pracy,
  co jest zgodne z japońską zasadą dążenia do doskonałości.

Niecodzienna fuzja tematów tego meetupu przypadła naszym gościom do gustu.

![](images/patrycja_jap.jpg)

[Patrycja Pyrek](https://www.linkedin.com/in/patrycja-pyrek/), jako znawczyni
tematu, wprowadziła nas we frapujące meandry kultury japońskiej, którą poznała z
pierwszej ręki, kilkakrotnie odwiedzając Kraj Kwitnącej Wiśni i zgłębiając
miejscowe zwyczaje.

Słuchacze dowiedzieli się między innymi o tym, dlaczego nie należy wbijać
pałeczek w ryż podczas posiłku oraz jak rozumieć szyld z godzinami otwarcia
japońskiego sklepu od "23:00 - 25:00". Wyjaśnienie takiego zapisu jest
następujące: jeśli sklep jest czynny do 1:00 to do godziny 24:00 dodajemy jedną
i otrzymujemy 25:00 😊

Arigatō, Patrycja!

### Tech writer mistrzem wywierania wpływu

![](images/1694696569715.jpg)

W trakcie Meetupu
[Monika Dąbrowska](https://www.linkedin.com/in/monika-klimek1/) opowiedziała o
tym, co profesor Cialdini - specjalista na skalę światową w dziedzinie
wywierania wpływu - może doradzić pisarzom technicznym, którzy mają problem z
uzyskaniem uwag ekspertów domenowych co do opracowanego dokumentu.

W codziennych bojach, często zwracamy uwagę na narzędzia, problemy techniczne i
organizację pracy, a nie należy zapominać również o budowaniu zdrowych relacji
ze współpracownikami. Monika przedstawiła nam perspektywę na mechanizmy rządzące
budowaniem relacji między ludźmi. Otrzymaliśmy kilka praktycznych wskazówek,
które mogą pomóc podczas codziennej pracy dokumentalisty.

Warto tu zaznaczyć, że choć tematyka prac Cialdiniego niektórym może przywodzić
na myśl techniki makiawelicznej manipulacji, to znajomość uniwersalnych zasad,
którymi rządzi się ludzka natura, pomaga nam lepiej rozumieć samych siebie i tę
drugą osobę odgrywającą rolę Eksperta Domenowego.

Można spokojnie korzystać z tej wiedzy, mając krystalicznie czyste intencje i
bez robienia kogokolwiek w bambuko 😊

### Wszystko ma swoje priorytety

![](images/andy_prez.jpg)

Mimo opornego projektora, który przestał działać jak tylko do niego podszedłem
(mam tę moc, mam tę moc!), udało mi się wyświetlić slajdy i opowiedzieć o
zarządzaniu priorytetami projektów dokumentacyjnych.

Podczas mojej blisko rocznej przygody w firmie Hitachi Energy miałem okazję
przećwiczyć dostosowywanie priorytetów w dynamicznym środowisku, w którym tech
writer ma więcej niż jeden projekt pod swoją pieczą.

Cieszę się, że mogłem podzielić się obserwacjami, które mogą być pomocne również
w kontekstach pozadokumentacyjnych, a także zaprezentowałem parę czerstwych
memów własnego autorstwa.

![](images/lee.png)

Uczestnicy i uczestniczki zdarzenia okazywali zainteresowanie, zadali nawet
pytania, a po zapaleniu świateł wszyscy byli obudzeni 😉 Dla mnie to definicja
sukcesu.

### Wejście Smoków

![](images/1694696568105.jpg)

Wisienką na torcie była rozmowa z sensei Mają Wójcik i sensei Jakubem Piaseckim,
którzy opowiadali o dążeniu do mistrzostwa w dziedzinie karate Oyama oraz
pozytywnych wartościach sportowych jakie niesie ze sobą ten sport.

Dowiedzieliśmy się również o tym jak:

- Znajdować w sobie wewnętrzną siłę, by systematycznie rozwijać swoje
  umiejętności
- Przekonać siebie samego do pójścia na pierwszy trening

Mieliśmy przyjemność posłuchać opowieści młodych, ambitnych trenerów, a ich
rozważania na temat samodoskonalenia i sposobów radzenia sobie z trudnościami
mają również zastosowanie w kontekście technical writingu.

Ważnym przesłaniem tamtego wieczoru było to, że uprawianie sportu jest dobrą
metodą na zagwarantowanie sobie właściwego stanu mentalnego.

Aktywność fizyczna jest świetnym remedium na pracę umysłową w świecie IT:
pozwala na zachowanie wewnętrznej równowagi i wydobycie pełni swojego
potencjału.

![](images/sensei.jpg)

Jakub wspomniał również o swojej drugiej pasji życiowej, którą jest fotografia.
Karate było motywem przewodnim jego pracy dyplomowej, a przykłady jego prac
mogliśmy podziwiać w trakcie spotkania.

![](images/interview_karate2.png)

Podziękowania dla
[Piotra Sroki](https://www.linkedin.com/in/piotrsrokatechwriter/) i
[Mateusza Barszcza](https://www.linkedin.com/in/mattbarszcz/), którzy
przygotowali pytania i wcielili się role moderatorów spotkania.

### Po prezentacjach

![](images/team_he.png) Po długim i pełnym wrażeń wieczorze, gospodarze i goście
mogli poczęstować się przekąskami, powymieniać się uwagami i poznać nowych
ludzi.

Każdy mógł zabrać do domu wybrany gadżet z logo Hitachi Energy.

W tym miejscu podziękowania dla
[Sandry Cieniawskiej](https://www.linkedin.com/in/sandracieniawska/) i
[Klaudii Sucharzewskiej](https://www.linkedin.com/in/klaudia-sucharzewska-048ba721a/),
która pomogły w zorganizowaniu kateringu i gadżetów.

Doszły mnie słuchy, że uczestnicy chwalili sobie to wydarzenie, na firmowym
intranecie padło o tym kilka komentarzy 😊

Jestem po dużym wrażeniem zespołu, który wybrał tak nieoczywisty pomysł i
kreatywnie rozwinął go, dzięki czemu mogliśmy podzielić się doświadczeniami i
poznać naprawdę zacną widownię.

Dziękujemy wszystkim serdecznie za przybycie i obiecujemy, że nie osiądziemy na
laurach.
