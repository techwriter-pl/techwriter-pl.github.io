---
title: "Pierwsze spotkanie Poland MadCap Flare User Group"
date: "2017-07-03"
categories:
  - "news"
  - "narzedzia"
  - "warsztat"
  - "z-kraju"
tags:
  - "aplikacje"
  - "spolecznosc"
  - "technologie"
coverImage: "PLFUG-logo-small.jpg"
---

Kilka tygodni temu [pisaliśmy](http://techwriter.pl/rusza-poland-madcap-flare-user-group/), że w Polsce powstała oficjalna grupa użytkowników programu MadCap Flare. We wtorek 13 czerwca, w krakowskim T.E.A. Time BrewPub, odbyło się pierwsze, organizacyjne spotkanie grupy.

Mogliśmy na nim wysłuchać relacji z konferencji [MadWorld 2017](http://techwriter.pl/madworld-2017-relacja/) (która, naturalnie, była kopalnią wiedzy na temat Flare'a), przejrzeć grupy użytkowników istniejące na całym świecie, przedyskutować sposób, w jaki działać będzie grupa w Polsce, napić się lokalnie warzonego piwa, a nawet chwycić kawałek pizzy zapewnionej przez organizatorów.

Całość rozpoczął nasz redakcyjny kolega, Michał Skowron (w sieci można nawet znaleźć przygotowane przez niego [slajdy](https://www.slideshare.net/3diPoland/hello-plfug-76932970?qid=aff72ebc-686f-4cf2-b420-fd0d01846e8f&v=&b=&from_search=1)). Potem prezentacja przerodziła się w dyskusję - i to właśnie stworzenie luźnej społeczności i miejsca do wymiany doświadczeń jest zasadniczym celem grupy.

Pierwsze spotkanie minęło w przyjemnej, ale kameralnej atmosferze, dlatego organizatorzy zachęcają do rozgłaszania wieści o grupie, której fanpage'a znajdziecie [tutaj](https://web.facebook.com/groups/PLFUG/). Jeżeli korzystasz z Flare'a, chcesz poznać sposoby, w jakie korzystają z niego inni lub po prostu masz ochotę porozmawiać i dowiedzieć się czegoś więcej, Techwriter.pl uznaje [PLFUG](https://www.meetup.com/pl-PL/Poland-MadCap-Flare-User-Group/) za grupę godną polecenia!
