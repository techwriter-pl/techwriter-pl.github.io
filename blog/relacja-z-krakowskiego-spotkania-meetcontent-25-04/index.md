---
title: "Relacja z krakowskiego spotkania MeetContent (25.04)"
authors: kuba
date: "2017-05-09"
tags:
  - "news"
  - "z-kraju"
  - "meetcontent"
  - "spolecznosc"
coverImage: "oscar-keys-58399-e1493737693921.jpg"
---

We wtorek 25 kwietnia, piwnica Artefakt Café po raz kolejny ugościła krakowską
społeczność [MeetContent](http://meetcontent.org/). Tym razem swoimi
przemyśleniami, odkryciami (i, jak się okazało, pasją do memów) dzielił się nasz
redakcyjny kolega – [Paweł Kowaluk](http://techwriter.pl/kim-jestesmy/).

MeetContent wyrósł na podwórku [soap!](http://soapconf.com/), na początku
spotkania nie mogło więc zabraknąć wzmianki o tegorocznej, piątej już edycji
konferencji, o której
[pisaliśmy](http://techwriter.pl/konferencja-soap-2017-5-edycja-coraz-blizej/)
kilka dni temu.

Paweł z nieskrywaną dumą reprezentował również naszego bloga, występując w
koszulce z logiem Techwritera i opowiadając o tym, co tu wyprawiamy.

Tytuł fejsbukowego zwiastunu wydarzenia brzmiał intrygująco: „7 things you know
about technical writing (which are completely wrong)”. Prelegenci pretendujący
do miana „pogromców mitów” zazwyczaj przyciągają publiczność nie bojącą się
zderzeń z innymi punktami widzenia. Jeżeli ktoś jednak liczył na dwugodzinny
wykład o filozoficznych podstawach dokumentacji technicznej, mógł się srogo
zawieść: było zabawnie, treściwie i bardzo dynamicznie.

Prezentacja roiła się od żartów maści wszelakiej, od drukarskiego błędu tzw.
„Fałszywej Biblii”
([The Wicked Bible](https://en.wikipedia.org/wiki/Wicked_Bible)), po memy
powyciągane z najgłębszych piwnic internetu. Wygląda na to, że nasz redakcyjny
towarzysz skrywał przed nami ambicje stand-upowca ?

Sama treść wystąpienia była jednak zupełnie na serio. Przekonania, które
próbował obalić Paweł rzeczywiście można zaliczyć do kategorii mitów. Jeśli
pracujecie w branży, chyba zgodzicie się, że praca autora technicznego z
faktycznym „pisaniem” wspólnego ma odrobinę mniej, niż mogłoby się wydawać.
Niektóre z mitów być może chcieliby podtrzymać sami zainteresowani, jak na
przykład wiarę w to, że Technical Writerzy mają w głowach wtyczki
uniemożliwiające im popełnianie jakichkolwiek błędów. Cóż, jak wiemy, to
nieprawda.

Niektóre z bronionych tez były nieco odważniejsze. Jedna z nich zakładała, że
wieloletnie doświadczenie zdobywane na stanowisku Techwritera nie jest aż tak
istotne, jak nam się wydaje, choćby z uwagi na szybką ewolucję narzędzi pracy.
Inna teza głosiła, że dokumentalista techniczny wcale nie musi być ekspertem od
produktu, o którym pisze, bo dzięki temu posiada bardzo cenną perspektywę
zwykłego użytkownika. Paweł próbował też pokazać, że Technical Writer wcale nie
jest na szarym końcu „łańcucha pokarmowego” firmy i ma realny wpływ na rozwój
produktu. Na koniec nie zabrakło obalania mitów związanych z narzędziami – DITA
podzieliła swoje honorowe miejsce z szybko rozwijającym się Markdown, (który
również ma swoich zwolenników i przeciwników).

Na osobną wzmiankę zasługują aspekty techniczne wystąpienia. Każdy slajd
spełniał konkretną rolę i wyglądał świetnie, a narzucone tempo nie pozwalało się
nudzić. Siłą rzeczy przełożyło się to na krótki czas trwania prezentacji, ale
ilość zawartych w niej treści dorównywała niejednemu godzinnemu wykładowi.

Pod koniec spotkania rozlosowane zostały wejściówki na soap! 2017, które trafiły
do dwóch szczęśliwych zwyciężczyń.

Natomiast promocja naszego bloga przyniosła szybki i nieoczekiwany efekt
związany z poszerzeniem składu redakcyjnego o kolejnego ochotnika. Kto to taki?
Przekonacie się niebawem ?
