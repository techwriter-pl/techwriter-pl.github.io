---
title: "Relacja z Write The Docs Prague 2019"
date: "2019-10-09"
categories: 
  - "news"
  - "ze-swiata"
tags: 
  - "konferencje"
  - "spolecznosc"
coverImage: "Konferencja-Write-The-Docs-2019-e1570607083973.jpg"
---

We wrześniu 2019 odbyła się kolejna edycja konferencji [WTD](https://www.writethedocs.org/conf/prague/2019/). Nasz nowy reporter - **Rafał Pawlicki** - podzielił się z nami swoimi wrażeniami, za co jesteśmy mu bardzo wdzięczni!

Miałem okazję uczestniczyć w tym wydarzeniu, które zgromadziło około 300 osób z całego Świata. Wszyscy ci ludzie, chcąc powymieniać się wiedzą, pojawili się w tym roku w Pradze (Czechy). Techwriter.pl, jak co roku, był partnerem medialnym tego wydarzenia.

W tym artykule postaram się przybliżyć tematy, które pojawiły się w ramach wystąpień, ale także wątki, które udało mi się uchwycić w trakcie rozmów z uczestnikami — writerami, managerami, projektantami.

## Writing day

Tradycją stało się już to, że pierwszy dzień konferencji ma charakter warsztatowy. Każdy z uczestników ma okazję zaproponować temat/projekt, nad którym obecnie pracuje lub o którym chciałby porozmawiać. Writing day to świetna okazja do znalezienia odpowiedzi na konkretne pytania, rozwiązanie konkretnych problemów przy wsparciu specjalistów posiadających bardzo zróżnicowaną wiedzę i doświadczenie.

Korzystając z tej możliwości, zorganizowałem grupę, która postawiła sobie za cel znalezienie odpowiedzi na pytanie:

### Jak dobra jest twoja dokumentacja (w liczbach)?

Temat był na tyle inspirujący i rozległy, że jako jedyna grupa potrzebowaliśmy dwóch stołów i jako jedna z nielicznych pracowaliśmy aż do końca zaplanowanego czasu.

Nie sposób opisać wszystkich poruszonych przez nas wątków, dlatego wspomnę jedynie o dwóch:

_**Co należy sprawdzić w ramach doc review realizowanego przez człowieka?**_

Doszliśmy do wniosku, że są elementy, których nie da się sprawdzić przy pomocy automatów, np. Czy tytuł dokumentu koresponduje z treścią? Czy tutorial wymaga dodatkowych screenshotów? Czy dokument jest w ogóle potrzebny?

_**Jakie miary pozwolą nam określić jakość dokumentacji i które z nich mogą być zbierane automatycznie?**_

Istotne jest, aby pokazywać, jak dokumentacja pomaga wspierać klienta, jak używamy jej w ramach procesu supportu, jak wpływa ona na liczbę rejestrowanych zapytań.

W mniej lub bardziej automatyczny sposób możemy wykorzystywać liczby do oceny dojrzałości dokumentacji, co z kolei pozwoli przekonać managerów dysponujących budżetem do inwestycji w tym obszarze.

Writing Day był bardzo intensywnym, kreatywnym dniem, który wielu z nas pozwolił na rozwiązanie problemów, z którymi borykamy się na co dzień.

## Conference talks

Kolejne dwa dni to głównie wystąpienia omawiające, podkreślające istotne aspekty związane z dokumentacją, ale i narzędziami czy podejściem do pracy, rozwiązywania problemów. Chciałbym wyróżnić kilka tematów, które w mojej ocenie były najciekawsze, ponieważ odnosiły się do przyszłości, omawiały ścieżki, którymi powinniśmy podążać, aby odpowiadać na szybko zmieniające się wymagania odbiorców dokumentacji.

### Docs as Code rośnie w siłę

Wielu prelegentów omawiając swój proces tworzenia/dostarczania dokumentacji mówiło o koncepcji przechowywania/przetwarzania dokumentacji tak, jak kodu źródłowego — znanej pod pojęciem docs—as—code.

Tutaj należy wspomnieć o prezentacji **Jen Lambourne**, która opisuje, jak tworzona i publikowana jest dokumentacja rządu Wielkiej Brytanii (_The UK government meets docs as code_). Jen świetnie omawia zagadnienia związane z procesem tworzenia dokumentacji, podejmowane decyzje oraz ich skutki. Historia ta pokazuje, że nawet w „trudnych” warunkach — kiedy trzeba mocno argumentować potrzeby, konieczność wdrażania nowych narzędzi, docs—as—code zdaje egzamin.

### Nowe role i wyzwania

Bardzo interesującym, momentami kontrowersyjnym, wątkiem, pojawiającym się bardzo często była rola technical writera w kontekście nowych wyzwań oraz współpracy z innymi obszarami w ramach organizacji. Świetnym przykładem było wystąpienie **Kelly O'Brien** (_Surprise! You’re designer now_), która podkreślała, że w dzisiejszych czasach writer nie może być już tylko writerem. W związku tym, że technologia zmienia się tak szybko, writer musi bardziej intensywnie współpracować z inżynierami, deweloperami, biznesem...

Technical writer musi być uwzględniony w procesie wytwarzania oprogramowania — im wcześniej, tym lepiej. Pozwoli mu to wpływać na kształt dostarczanych produktów, ponieważ... Dokumentacja jest częścią produktu!

![](images/Konferencja-WTD-2019-1024x768.jpg) Nie oznacza to jednak, że writer jest jedyną osobą, która może pisać dokumentację. Często pojawiają się tematy — szczególnie techniczne, niskopoziomowe — w których lepiej sprawdzi się deweloper. Tak! Deweloperzy również potrafią pisać dokumentację!

Polecam obejrzeć prezentację, którą przygotował **Ben Ahmady** (_Write the API docs before the API exists_). Omawia on temat projektowania API i opisywania go jeszcze przed etapem programowania. Główną zaletą takiego podejścia jest to, że w pełni wykorzystujemy wiedzę i doświadczenie z różnych miejsc w organizacji, dzielimy się nią, co sprawia, że na koniec dnia dostarczamy spójne, bardziej dojrzałe i lepiej udokumentowane rozwiązanie.

## Klient jest najważniejszy

Tworząc oprogramowanie, powinniśmy myśleć przede wszystkim o naszych odbiorcach. No dobrze, ale kim oni są? Odpowiedź na to pytanie to klucz, który otwiera drzwi do świata prawdziwie dojrzałej dokumentacji. Drzwi te uchylił nam nieco **Aaron Collier** swoim wystąpieniem (_Seeing your docs through different eyes: Mapping doc users experiences_).

Aaron bardzo precyzyjnie i na prawdziwych przykładach przedstawił proces tworzenia mapy, definiowania ścieżek, które przechodzą użytkownicy pracując z oprogramowaniem. Podkreślił on również newralgiczne punkty, na które należy zwrócić uwagę podczas budowania strategii i procesu dokumentacji. Prezentacja pokazała w jaki sposób dotychczasowe przejścia, doświadczenia użytkownika mogą wpływać na odbiór dokumentacji, a tym samym jak powinniśmy tworzyć treści, aby możliwie szybko rozwiązywać konkretne problemy.

## Podsumowanie

Tegoroczna konferencja Write The Docs Prague 2019 była świetną okazją do zintegrowania się z największą na świecie społecznością wyznaczającą trendy, według których tworzymy dokumentację. Wróciłem wyposażony w wiedzę i pomysły, które można wprost przekuć w działania — wprowadzić jako usprawnienia w naszej organizacji.

Z tego miejsca należy podziękować Organizatorom oraz wszystkim zaangażowanym w przygotowanie tego wydarzenia. Dzięki ich pracy i zaangażowaniu, przez okrągłe trzy dni mieliśmy okazję poznawać nowych ludzi, spotkać się z ludźmi, których do tej pory znaliśmy jedynie z tętniącego życiem kanału WriteTheDocs Slack.

Co dalej?

Polecam odwiedzić oficjalną stronę [WriteTheDocs.org](https://www.writethedocs.org/), na której znajdziecie masę ciekawych artykułów, materiałów mówiących o tym, jak pisać, jakich narzędzi używać, itd. Zachęcam również do zapisania się na newsletter, który w skróconej wersji podsumowuje wątki omawiane przez WriteTheDocs Community.

* * *

Od redakcji: **Serdecznie dziękujemy Rafale! :) Za zdjęcia również!**

Jeżeli chcecie obejrzeć wszystkie wystąpienia z praskiej konferencji - koniecznie odwiedźcie kanał organizatorów na YouTube:

https://www.youtube.com/playlist?list=PLZAeFn6dfHpkpYchP1iFnQnc7i-2xJd0I

Większość prezentacji była też relacjonowana na bieżąco i jest dostępna (wraz z obszernym podsumowaniem konferencji) [na blogu ffeathers (by Sarah Maddox)](https://ffeathers.wordpress.com/2019/09/18/write-the-docs-prague-2019-wrapup/) - polecamy!
