---
title: "Langłydż - part najn"
date: "2014-09-26"
categories: 
  - "warsztat"
  - "z-przymruzeniem-oka"
tags: 
  - "humor"
  - "jezyk"
coverImage: "kontent.jpg"
---

Część dziewiąta naszego słownika ukontentuje każdego techwritera. Właściwie cały cykl powinniśmy zacząć od tego właśnie słowa.

**Kontent** \[ang. _content_\] - [dawniej](http://sjp.pl/kontent) zadowolony, usatysfakcjonowany techwriter. Obecnie firma produkująca namioty. [Cyrkowe](http://www.kontent.pl/). Udało nam się również znaleźć [zastosowanie tego słowa do wyrobów czekoladopodobnych](http://www.brzoskowski.pl/2009/07/dobry-kontent-kontra-zly-kontent/).

[![czekoladopodobne](images/czekoladopodobne.jpg)](http://techwriter.pl/wp-content/uploads/2014/09/czekoladopodobne.jpg)

Etymologia: prawdopodobnie pochodzi od skrócenia i połączenia dwóch wyrazów "koński tętent" (kreska nad ń z upływem lat zagubiła się w galopie).

Jak się pewnie już domyślacie - chodzi o rzecz tworzoną w pośpiechu. Powszechnie przez kontent rozumiemy wszystko, co ludzie przelewają na papier lub twardy dysk, bez zastanowienia czy ma to jakikolwiek sens. Duża część pracy techwriterów poświęcona jest właśnie poprawianiu/przerabianiu/tworzeniu/publikowaniu kontentu. Pierwsza wzmianka na ten temat pojawiła się już we fraszkach Kochanowskiego ;):

> _Gdy kontent [reużywany](http://techwriter.pl/langlydz-part-fri/),_
> 
> _techwriter ukontentowany._

Niestety nie udało nam się jeszcze spotkać osoby, której praca polegałaby na usuwaniu niepotrzebnego kontentu, ale widzimy tu dużą lukę i szansę na rynku pracy oraz duże możliwości rozwoju.

> _Tak się otwiera_
> 
> _kariera_
> 
> _kontent kilera._

Forma czasownikowa _kontentować_ jest bardzo rzadko spotykana z powodu częstego mylenia z kontestowaniem.

<iframe src="//www.youtube.com/embed/SAKMsmP1WCA" height="315" width="420" allowfullscreen frameborder="0"></iframe>

Wbrew pozorom temat kontentu jest jednak bardzo złożony i wymaga [systematycznego podejścia](http://techwriter.pl/content-strategy-tresciwa-strategia-czy-strategiczna-tresc/). Co nie znaczy, że nie można się przy kontentowaniu dobrze bawić.

A spragnionym poważnej definicji polecamy [ten adres](http://engleash.net/a-czy-ty-jestes-kontent-z-kontentu).

Patrz też: _reużywać_.
