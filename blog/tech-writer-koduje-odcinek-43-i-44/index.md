---
title: 'TECH WRITER KODUJE – ODCINEK #43 I #44'
authors: agnieszka
date: '2022-08-19'
tags:
  - 'praca'
  - 'warsztat'
  - 'dokumentacja'
  - 'kariera'
  - 'podcast'
  - 'praca'
coverImage: 'tech_writer_koduje_43_i_44.png'
---

Z ostatnich podcastów ekipy Tech Writer Koduje dowiecie się jaki jest przepis na
stronę z dokumentacją oraz jak wygląda rekrutacja w branży związanej z technical
writingiem. Zapraszamy na poniższy skrót.

<!--truncate-->

#### Odcinek #43

Zbudowanie strony z dokumentacją od zera może się wydawać nie lada wyzwaniem,
dlatego prowadzący podcast zdecydowali się przyjść słuchaczom z pomocą.

Oto krótki (i subiektywny) przepis na zbudowanie nowoczesnej strony z
dokumentacją:

1. Określenie tego, co chcemy osiągnąć i zrobić.
2. Określenie w jaki sposób chcemy dostarczyć dokumentację.
3. Jakiego generatora strony użyć i dlaczego akurat generator, a nie np.
   WordPress? Czy proponowane narzędzia są darmowe?
4. Jakiego edytora tekstu użyć, dlaczego akurat tego i czy to narzędzie będzie
   darmowe?
5. Jak mamy podstawy to kolejnym krokiem jest system kontroli wersji. Czego użyć
   i dlaczego akurat to narzędzie będzie dobrym wyborem?
6. Teraz czas na hosting - jaki wybrać i czy jest szansa, by był on darmowy?
7. Wygląd strony - czego użyć, by nam się podobało?

Panowie szczegółowo omawiają poszczególne etapy tworzenia strony jednocześnie
informując, na jakie problemy można natrafić i jak się przed nimi uchronić.
Otrzymacie także informację ile czasu potrzeba, by osoba niekoniecznie znająca
się na wspomnianych technologiach była w stanie stworzyć stronę z dokumentacją
od zera.

A co zrobić w sytuacji gdy mamy do wygenerowania na stronie PDFy bez użycia
standardu DITA? Aspekt ten zmienia sposób, w jaki interesująca nas strona
powinna być tworzona. Oczywiście w podcaście nie brakuje wzmianki o tym, jak
poradzić sobie w takiej sytuacji.

Jeśli ten temat Was interesuje, zapraszamy do odsłuchania
[odcinka](https://techwriterkoduje.pl/blog/2022/07/16/tech-writer-buduje-strone-z-dokumentacja).

#### Odcinek #44

Odcinek 44 zainteresuje z pewnością osoby, które ubiegają się o pracę w branży.
Został w nim ponownie poruszony, temat rekrutacji, gdyż jest on zawsze na czasie
i wzbudza sporo emocji. Tym razem do rozmowy Michała i Pawła dołączyli: Michał
Słapak (Motorola Solutions) i Tomek Prus (Atlassian).

Po dwuletniej przerwie, Panowie przyglądają się obecnej sytuacji na rynku pracy
dla technical writerów w Polsce oraz procesowi rekrutacyjnemu zarówno pod kątem
poziomu umiejętności aplikujących, jak i oczekiwań zatrudniających.

##### Jak zmieniły się realia w branży związanej z technical writingiem w ostatnich latach?

Według Tomka, technical writing w Polsce jest obecnie w fazie rozkwitu, o czym
świadczy zarówno mnogość ofert pracy na portalach zajmujących się rekrutacją,
jak również fakt, że są to oferty z całego kraju, a nie tylko z dawniej
wiodących w tym temacie miast (Wrocław, Kraków, Gdańsk). Spory wpływ na to miała
przypuszczalnie pandemia, która otworzyła możliwość pracy zdalnej. Z punktu
widzenia osoby zainteresowanej pracą jest to bardzo dobre, jednak patrząc jako
rekruter widać znaczny wzrost wymagań i oczekiwań względem warunków pracy.

Dodatkowo, rozmówcy zauważają, że wraz ze zwiększoną ilością ofert pojawiły się
także różne odmiany stanowisk związanych z tworzeniem treści technicznej. Z
jednej strony wpływ na to ma chęć zmniejszenia kosztów przez zachodnie firmy,
gdyż polscy pracownicy są dla nich nadal tańsi. Z drugiej strony, wciąż widoczny
jest rozwój społeczności związanej z branżą oraz możliwość dokształcenia się czy
to poprzez [certyfikat ITCQF](https://itcqf.org/) czy
[studia podyplomowe na Vistuli](https://www.vistula.edu.pl/kierunki-studiow/kontynuacja-edukacji/studia-podyplomowe/informatyka/komunikacja-techniczna),
co zwiększa kwalifikacje pracowników i wpływa na większe zainteresowanie
pracodawców.

##### Profil kandydata, który posiada zestaw najbardziej poszukiwanych umiejętności.

Zdaniem rozmówców najbardziej porządane cechy kandydata/ki na technical writera
to:

- dobra znajomość języka obcego, najczęściej chodzi o angielski,
- zainteresowania związane z profilem firmy, do której kandydat aplikował, a
  przynajmniej jakakolwiek wiedza związana z tym, czym ta firma się zajmuje,
- umiejętność rozwiązywania problemów,
- komunikatywność,
- elastyczność,
- szybka adaptacja do zmian i nowości,
- umiejętność/doświadczenie w pracy zdalnej,
- łatwość nawiązywania kontaktów,
- otwartość,
- portfolio jest bardzo dużym plusem.

Wszystkie powyższe wytyczne są opatrzone komentarzem gości podcastu i
prowadzących.

##### Jak trudno jest wejść w tech writing w branży IT osobom z zewnątrz?

Jeśli dana osoba posiada odpowiednie cechy to nie jest problem, by odnalazła się
w technical writingu w branży IT. To zdanie Tomka, bo spotkał się z takimi
osobami i dostały one szansę. Jednak nie jest to częste, bo z uwagi na coraz
większą ilość osób aplikujących, doświadczenie w IT bywa kluczowe dla
rekruterów. Dużo zależy też od stanowiska, na które aplikujemy, a także
podejścia kandydata do nauki nowych rzeczy oraz doświadczeń zawodowych, jakie
już posiada (to w przypadku przebranżowienia).

Poza tymi głównymi tematami poruszonych zostało wiele kwestii związanych z pracą
w branży. Jeśli interesuje Was rekrutacja oraz to, jak wygląda sytuacja w
firmach zatrudniających technical writerów zapraszamy do odsłuchania tego
[odcinka](https://techwriterkoduje.pl/blog/2022/08/01/rekrutacja-tech-writerow).

Dodatkowo zapraszamy do zapoznania się z
[artykułem](../techwriter-szuka-pierwszej-pracy/index.md), w którym nasza
redakcyjna koleżanka dzieli się doświadczeniami z szukania pracy.
