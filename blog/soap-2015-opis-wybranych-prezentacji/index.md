---
title: 'soap! 2015 - opis wybranych prezentacji'
authors: mojk
date: '2015-10-20'
tags:
  - 'news'
  - 'z-kraju'
  - 'konferencje'
  - 'społeczność'
  - 'soap'
coverImage: 'soap_coffee-e1445236483405.jpg'
---

Po ogólnym
[podsumowaniu](http://techwriter.pl/namydleni-po-raz-trzeci/ 'Namydleni po raz trzeci')
tegorocznej edycji [soap!](http://soapconf.com/), przedstawiamy skrótowo wybrane
przez nas prezentacje.

<!--truncate-->

Pełna lista prezentacji z pierwszego i drugiego dnia, dostępna jest na
[stronie konferecji](http://soapconf.com/schedule/).

Jeśli zamiast streszczenia wolicie krótkie mądrości wyciągnięte z prezentacji,
polecamy prześledzenie wpisów na Twitterze oznaczonych hashtagiem
[#soapconf](https://twitter.com/hashtag/soapconf). Oprócz tego, na
[profilu konferencji](https://www.facebook.com/soapconf) na Facebooku możecie
znaleźć obszerną
[galerię zdjęć](https://www.facebook.com/media/set/?set=a.509081215928618.1073741835.191277601042316&type=1&l=4ccaf46fe2).

![soap_audience](images/soap_audience.jpg)

## **Beacony atakują**

**[Marcin Kasz](http://soapconf.com/speaker/)** swoją prezentacją pt. **“Content
Converts - How to Put Beacons to Work”** wprowadzał nas w świat beaconów. Na
początku wyjaśnił, że
[beacon](http://stylzycia.newsweek.pl/beacon-co-to-takiego-i-do-czego-sie-go-uzywa,artykuly,364514,1.html)
to urządzenie radiowe, które transmituje ID i powoduje wyświetlenie połączonej z
nim treści na urządzeniu (np. smartfonie), które komunikuje się z beaconem i ma
zainstalowaną odpowiednią aplikację. Wyświetlana treść nie jest przechowywana w
samym beaconie, tylko w chmurze albo pamięci podręcznej aplikacji.

Głównym zadaniem beacona jest wyświetlenie treści w odpowiednim miejscu,
momencie i kontekście, dlatego zanim zaczniemy projektować aplikację, która
będzie z nim współpracować musimy znaleźć odpowiedzi na następujące pytania:

- Kto będzie z niej korzystał?
- Jaki rodzaj doświadczenia ma dostarczać?
- Dlaczego, gdzie i kiedy to doświadczenie ma się zdarzyć?

Żeby uczestnicy mogli lepiej zrozumieć potencjalne zastosowanie beaconów, Marcin
podparł przedstawioną teorię dużą ilością przykładów z życia wziętych. Jednym z
nich jest aplikacja [Rockbot](https://rockbot.com/) przeznaczona do przesyłania
strumieniowego muzyki. Integruje się ona z aplikacjami do odtwarzania muzyki,
np. [Spotify](https://www.spotify.com/pl/). Ogólne działanie Rockbota polega na
tym, że np. w restauracji montowany jest beacon. Klient, który wchodzi do
restauracji i ma zainstalowaną aplikację na telefonie, łączy się z beaconem.
Następnie muzyka z telefonu jest synchronizowana automatycznie z listą utworów w
restauracji. Dzięki temu klient może słuchać swojej muzyki, co przekłada się na
czas pozostania w restauracji. Prowadzący podał, że osoby, które mogą słuchać
ulubionych utworów, pozostają w danym miejscu 40% dłużej. Marcin podał również,
że sklepy, które korzystają z beaconów zwiększają swoją szansę na dokonanie
zakupu przez klienta o 70% i mogą liczyć na 80% więcej wizyt.

Temat wzbudził ogromne zainteresowanie, przez co pojawiło się wiele ciekawych
pytań, np. dotyczących bezpieczeństwa korzystania z beaconów.

https://twitter.com/kmdk/status/652025818990931968

## **Być jak Spielberg**

**[Anton Bollen](http://soapconf.com/speaker/)** w trakcie prezentacji
zatytułowanej **“What Makes a Video Effective? A Look into the Expectations and
Behaviors of Viewers”** mówił o dobrych praktykach związanych z tworzeniem
różnego rodzaju filmów.

Firma, w której pracuje przeprowadziła badanie na 1900 osobach w przedziale
wiekowym od 15-65 lat, pracujących w różnych przemysłach. Około ⅓ uczestników
pracowała w firmach zatrudniających powyżej 1000 pracowników, reszta w
mniejszych. Oprócz odpowiedzi na rozmaite pytania, poprosili uczestników o
dostarczenie przykładów filmów, które według nich są dobre. Dostali ponad 800
takich przykładów. Skupili się na trzech typach filmów: rozrywkowe,
instruktażowe i informacyjne.

Okazało się, że filmy instruktażowe oglądane są najczęściej rano, zapewne w
pracy, żeby się szybko czegoś dowiedzieć. Preferowana długość takich filmów to
od 2 do 6 minut. Z kolei filmy rozrywkowe powinny być nie dłuższe niż minuta.

Kolejnym ciekawym odkryciem było to, że 61% badanych przyznało, że odkłada
oglądanie filmów na później. W praktyce oznacza to, że nigdy tych filmów nie
obejrzą. Dlatego warto od razu zachęcić odbiorcę do obejrzenia filmu, np.
poprzez dodanie wyjaśnienia jaką dokładnie treść zawiera. Dodatkowo, 82%
uczestników badania odpowiedziało, że zdarza im się przerwać oglądanie filmu
zanim się skończy. Dzieje się tak zazwyczaj, bo film jest nudny lub nie
dostarcza odpowiednich informacji. Nuda wynika z takich rzeczy jak narracja
prowadzona w ospały sposób, podawanie treści bez kontekstu, mało interesujący
temat czy wolna akcja. Nieodpowiednie informacje to np. niezbyt szczegółowe
wskazówki, brak instrukcji krok po kroku czy brak zgodności treści z opisem.

Anton podkreślił też, że ważne jest utrzymanie akcji przez cały film. Po
nastąpieniu punktu kulminacyjnego, odbiorca przestaje oglądać film. W tym
miejscu pojawił się przykład z firmy Antona, gdzie finał akcji nastąpił przed
wyświetleniem najważniejszej informacji - nazwy produktu, który był reklamowany.
Prawdopodobnie mało kto dotarł do tego momentu.

Po omówieniu wyników badań, prowadzący podał kilka elementów, które decydują o
tym, że film jest dobry. Przede wszystkim należy pamiętać, że czas jest na wagę
złota. Dlatego filmy powinny być tak krótkie jak to możliwe i tak długie jak
jest to potrzebne. Informacje powinny być podzielone na małe kawałki, które
łatwo przyswoić. Dodanie takich elementów jak dymki, tekst, animacje, muzyka
podnosi atrakcyjność nagrania pod warunkiem, że są pomocne i intrygujące. Jeśli
zdecydujemy się na dodanie narracji głosowej to musi ona być dobrej jakości.

https://twitter.com/RayGallon/status/652042813106950144

## **Wyzwanie to globalne treści rozwijanie**

**[Johann Laville i Piotr Peszko](http://soapconf.com/speaker/)** poprowadzili
prezentację zatytułowaną **“Key Challenges with Global Content Development”**, w
której opowiedzieli o tym jak sobie radzą z wyzwaniami jakie stawia przed nimi
tworzenie treści przez duży, międzynarodowy zespół specjalistów. Johann
przedstawił perspektywę globalną, natomiast Piotr skupił się na lokalnych
kwestiach.

Pojawia się coraz więcej kanałów i platform do dostarczania treści, co powoduje
zwiększenie jej ilości oraz powstawanie nowych ról, które zajmują się jej
zarządzaniem. Cała ta sytuacja stawia przed nami nowe wyzwania w skali
globalnej.

Jak sobie z nimi poradzić? Trzeba mieć dobrą strategię, która będzie się opierać
na efektywnym zarządzaniu, projektowaniu i rozwoju treści oraz ponownym jej
wykorzystaniu na szeroką skalę. Ten ostatni element jest zdecydowanie
najważniejszy. Daje on spore oszczędności, zarówno jeśli chodzi o ilość pracy
włożonej w stworzenie treści jak i późniejszy koszt jej tłumaczenia. W tym
wszystkim ważny jest też sposób tworzenia treści. Ponad 80% firm używa jakiejś
formy pisania ustrukturyzowanego (structured writing). Globalne wyzwania
wymagają od nas również nauczenia się kilku rzeczy. Musimy rozróżniać pomiędzy
różnymi typami treści i ich poziomami szczegółowości, odpowiednio ją linkować i
używać meta danych. Sama treść musi mieć logiczną strukturę i być poprawna
semantycznie.

Po omówieniu globalnych zagadnień, scenę przejął Piotr Peszko, który skupił się
na wyzwaniach jakie stoją przed lokalnym zespołem.

Firmy wybierają swoją lokalizację na podstawie zasobu talentów w danym miejscu.
Dlatego w Krakowie przez ostatnie 15 lat co roku przybywa 20% miejsc pracy w
zaawansowanych technologiach. Przewiduje się, że w 2016 liczba miejsc pracy w
tym sektorze osiągnie 45000. To powoduje wyzwania związane z rekrutacją
pracowników. Firmy poszukują talentów, dlatego musimy być bardziej proaktywni,
nie bać się i zdobywać nową wiedzę. Podczas gdy “Kraków sobie smacznie spał,
treść coraz bardziej się rozrastała”. Stanowisko Technical Writera rozgałęziło
się na wiele innych zawodów związanych z tworzeniem treści. Pojawiły się nowe
kierunki studiów, szkolenia czy chociażby konferencja soap!.

Piotr wyraził również otwartość na wspieranie inicjatyw związanych z komunikacją
techniczną. Dlatego jeśli coś Wam chodzi po głowie, to może warto się z nim
skontaktować i porozmawiać.

Na koniec prowadzący przedstawił największe wyzwanie przed jakim stoi jego
zespół, czyli różne strefy czasowe, w których pracują inne zespoły. Żeby sobie z
tym radzić, potrzebna jest spójność procesów, narzędzi i standardów. Trzeba
stworzyć wymagania wspólne dla wszystkich i dobrze je zakomunikować.

Piotr zamknął prezentację stwierdzeniem: “Make your content future-friendly.
Make your team future-ready."

Slajdy z prezentacji można znaleźć
[tutaj](http://www.slideshare.net/ppeszko/soap2015-key-challenges-in-global-content-development-53704622).

https://twitter.com/AdamSanyo/status/652105942004297728

## **Produktywność przede wszystkim**

Jedna z prezentacji z pierwszego dnia została odwołana z powodu choroby
prowadzącego. Jednak dzięki szybkiej interwencji uczestnika konferencji,
dostaliśmy coś w zamian. **[Piotr Nabielec](https://about.me/piotrnabielec)**,
który na co dzień pomaga ludziom w ułatwianiu sobie życia i zwiększaniu
produktywności, zaproponował zrobienie prezentacji **“How to achieve more”**.
Pozostali uczestnicy chętnie się zgodzili.

Okazuje się, że 80% decyzji w naszym życiu jest podejmowanych nieświadomie,
ponieważ są one związane z wyrobionymi zachowaniami. Po powtórzeniu kilka razy
tej samej czynności, zaczynamy automatyzować.

Na przykładzie zwyczaju picia codziennie rano szklanki wody z cytryną, Piotr
przedstawił elementy, które pomagają wyrobić w sobie nawyk. Przede wszystkim
musimy wiedzieć dlaczego chcemy to robić. Możemy sobie pomóc poprzez
przypomnienia, np. położenie wieczorem na stole cytryny, żeby rano od razu ją
zobaczyć. Potrzebna jest też nagroda, niekoniecznie materialna. Wystarczy
świadomość, że robimy dla siebie coś dobrego. Ponadto powinniśmy powiedzieć o
podejmowanej próbie innym osobom - wtedy trudniej się wycofać. Warto też mieć
kogoś kto będzie służył pomocą w razie potrzeby. Następnie ustalmy datę
rozpoczęcia, a kiedy ona nastąpi zróbmy pierwszy mały krok, np. wciśnijmy tylko
połowę cytryny do szklanki zamiast całej. Dzięku temu łatwiej nam będzie
rozpocząć całą procedurę.

Jak długo zajmuje wyrobienie w sobie nawyku? Oczywiście zależy to od tego, czego
chcemy się nauczyć i naszej osobowości. Przeciętnie potrzebne nam jest 66 dni.
Jednak wyrobienie w sobie nawyku robienia 50 przysiadów przed śniadaniem wymaga
już 254 dni.

Ciekawe jest również to, że nasz mózg ma tylko 3 miejsca na ważne rzeczy.
Dlatego stawianie sobie większej ilości ważnych celów nie ma sensu, bo i tak nie
będziemy w stanie ich zrealizować. Warto o tym pamiętać podczas określania
kolejnych celów rocznych z przełożonym 😉

Pomimo tego, że prezentacja nie była związana z tematem konferencji, to widać
było, że uczestnicy bardzo uważnie słuchali prowadzącego. Było to przyjemne
odświeżenie umysłu po wchłonięciu sporej ilości informacji z poprzednich
prezentacji.

https://twitter.com/AniaTutak/status/652117717336633344

## **Od dokumentalisty do gwiazdy rocka**

[**Erin Vang**](http://soapconf.com/speaker/) w swojej prezentacji **“Rockstars,
not Typists! Expanding Your Influence in Tech Organizations”** dała nam
wskazówki jak zwiększyć swój wpływ jako dokumentalisty w organizacji. Użyła do
tego ciekawego porównania do procesu zdobywania statusu gwiazdy rocka, który
składa się z następujących etapów:

1. Zostań rockmanem.
2. Ogłoś trasę koncertową.
3. Wypełnij stadion dźwiękiem.
4. Sprzedawaj koszulki.

Pierwszy etap to coś więcej niż tylko kupno gitary. Trzeba się też nauczyć
rzemiosła, narzędzi i poznać inne gwiazdy. Tak samo jest w przypadku tworzenia
dokumentacji - trzeba nauczyć się narzędzi, zasad tworzenia dobrej dokumentacji
i poznać innych ekspertów. Tworzenie dokumentacji jest trudne, co dla niektórych
nie jest oczywiste. To coś więcej niż formatowanie gotowego tekstu, które
mogliby robić studenci. Dlatego nie zapominajmy ile już zrobiliśmy i bądźmy z
tego dumni. Poznawajmy ludzi z branży, np. w trakcie konferencji. Poprowadzenie
prezentacji pomaga nawiązać kontakt i sprawia, że ludzie chętniej chcą z nami
rozmawiać.

W drugim etapie trzeba sprzedać bilety na koncert. Ale ciężko to zrobić jeśli
ludzie nie będą wiedzieć nic na jego temat. Powiedz wszystkim co robisz i
dlaczego. Pamiętajmy, że dokumentaliści patrzą z perspektywy klienta i myślą
inaczej niż programiści. Tym samym wnoszą wartość do organizacji.

Etap trzeci to już sam koncert czyli tworzenie dokumentacji. Pisz dokumentację
skupioną na wykonaniu zadań, a nie opisie produktu. Powiedz klientom co zrobić,
żeby osiągneli swój cel. Nie wierz na słowo programistom, sprawdź sam jak coś
działa. Poznaj użytkowników, pamiętaj o różnych perspektywach i pomóż im
przezwyciężyć bariery językowe za pomocą prostych konstrukcji gramatycznych.

Etap czwarty - twoi fani to najlepsza reklama. Powiedz ludziom co zrobiłeś i
wyjaśnij dlaczego jest to ważne. Dodatkowo możesz uświadomić swoich
współpracowników jakie byłyby konsekwencje gdybyś nie wykonał swojej pracy
dobrze.

https://twitter.com/jacekkr/status/652387740676452356

## **Wiki i DITA są passé**

[**Łukasz Górnicki**](http://soapconf.com/speaker/) w swojej prezentacji
**“Documentation Continuous Delivery: New Approach to Creating Software
Documentation (Non-Wiki, Non-DITA)”** pokazał nam nowy sposób tworzenia
dokumentacji w swojej firmie.

Ich głównym celem było przełożenie zasady ciągłego dostarczania oprogramowania
([Continuous Delivery](https://en.wikipedia.org/wiki/Continuous_delivery)) na
dziedzinę dokumentacji, żeby można ją dostarczać szybko i często. Taka potrzeba
zaistniała w momencie rozpoczęcia nowego projektu mikroserwisów, który obejmował
rozwój nieograniczonej liczby serwisów. Przekładało się to bezpośrednio na duże
ilości niezależnie tworzonej i publikowanej treści. Spełnienie takich wymagań
nie było możliwe w tradycyjnej strukturze organizacyjnej, gdzie istniał jeden
zespół dokumentalistów. Dlatego utworzone zostały małe zespoły, działające jak
start-upy. Każdy zespół ma w swoim składzie programistów, testerów i
dokumentalistów, jeśli istnieje taka potrzeba. Dzięki temu mogą one działać
prawie całkowicie niezależnie. Dokumentacja w ten sposób stała się integralną
częścią produktu.

Nowa organizacja wymagała też nowych procesów i narzędzi do tworzenia
dokumentacji. Po analizie dostępnych rozwiązań, odrzucone zostało Wiki, ponieważ
wymaga wsparcia ze strony działu IT i konfiguracji wtyczek, które czasem są
problematyczne. DITA również została skreślona z listy, ponieważ programiści
wolą obecnie format JSON niż XML, a do tego nie lubią używać edytorów
[WYSIWYG](https://pl.wikipedia.org/wiki/WYSIWYG). Ostatecznie zdecydowali się na
generator statycznych stron internetowych o nazwie [Docpad](http://docpad.org/).
Jego zaletą jest brak bazy danych, możliwość tworzenia treści w Markdownie oraz
łatwe dostosowanie do własnych potrzeb (wystarczy znać HTML i CSS). Za pomocą
skryptów, generator został "spięty" z istniejącą infrastrukturą.

Przedstawione rozwiązanie podąża za kierunkiem nakreślonym przez Toma Johnsona
(autora bloga [I’d Rather Be Writing](http://idratherbewriting.com/)), który do
tworzenia i dostarczania dokumentacji obecnie używa generatora statycznych stron
o nazwie [Jekyll](https://jekyllrb.com/).

Pomimo tego, że proponowane przez Łukasza rozwiązanie nie sprawdzi się w każdym
środowisku, jest to niewątpliwie powiew świeżości i oznaka, że polski tech comm
idzie z duchem czasu.

https://twitter.com/kmdk/status/652428465526996992

## **Pisz tak, żeby użytkownicy chcieli to czytać**

Niestety **[Kateryna Sasnyk](http://soapconf.com/speaker/)** nie dotarła z
Ukrainy do Krakowa z powodu problemów z wizą. Dlatego też była zmuszona
przeprowadzić swoją prezentację pt. **“Introducing TechComm Terra Incognita to
Your Company: How We Did It”** zdalnie. Z powodu nienajlepszych doświadczeń z
takim rozwiązaniem z zeszłego roku byliśmy pełni obaw. Jednak okazało się, że
jakość połączenia była bardzo dobra i cała prezentacja przebiegła bez
najmniejszych problemów.

Kateryna rozpoczęła od pytania czy stare jak świat stwierdzenie, że nikt nie
czyta dokumentacji jest prawdą. Niestety tak, ale nie bez powodu. Użytkownicy
mają bardzo dobre powody, żeby nie czytać dokumentacji, takie jak:

- Informacje nie są dostosowane do odbiorcy
- Przekazywana wiedza nie jest precyzyjna
- Słaba struktura, nawigacja i wyszukiwanie
- Nadmierna ilość informacji

Dlatego zamiast rozpaczać z tego powodu, musimy zacząć pisać dokumentację, którą
użytkownicy będą chcieli czytać.

Następnie prowadząca przeszła do opisania przykładu ze swojej firmy, w której
dokumentacja była w opłakanym stanie. Mało kto wiedział o tym, że istnieją
dokumentaliści, a jeśli już ktoś wiedział to był uprzedzony, bo uważał ich za
mało technicznych ludzi, którzy tylko robią korektę dokumentacji tworzonej przez
programistów. Brakowało też procesów i standardów dotyczących tworzenia
dokumentacji, a dodatkowo ta sama praca była powielana przez różne działy.

W celu uzdrowienia sytuacji, Kateryna zaczęła od prostej, ale sprytnej zmiany.
Stanowisko o nazwie Technical Writer przechrzciła na Information Developer, żeby
dać dokumentalistom świeży start i zerwać z negatywnymi skojarzeniami z
przeszłości. Następnie zaczęła rozwijać ich kompetencje poprzez treningi,
stworzenie bazy wiedzy oraz standardów i procesów. Postanowiła też wypromować
pracę zespołu dokumentacji pośród pozostałych pracowników. Zorganizowała w tym
celu prezentacje dla całej firmy, która przedstawiła dokumentalistów oraz ich
zakres obowiązków.

Przeprowadzone reformy ujawniły, że wprowadzenie procesów i standardów powoduje
uproszczenie codziennych zajęć, a nie ich komplikację. Ponadto, jeśli
udowodnisz, że się na czymś znasz, zespół zacznie postrzegać cię jako swoją
integralną część.

Ważne jest też zatrudnienie właściwych osób, aby zespół osiągnął sukces i mógł
się rozwijać - ludzie z pasją do swojej pracy osiągają lepsze rezultaty niż
niezmotywowany pracownik z doświadczeniem. Nigdy nie stawiaj też granic pomiędzy
pracownikami i sobą jako kierownikiem i pamiętaj o pochwałach za dobrą pracę.
Dzięki temu zyskasz zmotywowany zespół.

Na koniec prowadząca przedstawiła co udało się osiągnąć w dwa lata dzięki
opisanym wyżej zmianom. Po pierwsze dział dokumentacji został wydzielony jako
osobna jednostka organizacyjna. Po drugie zostały ustalone pewne procesy
wdrażania i trenowania nowych pracowników. Dodatkowo, dokumentaliści biorą teraz
udział w projektach od wczesnych etapów i pomagają działowi sprzedaży w
działaniach przedsprzedażowych. Warto też wspomnieć, że standardy tworzenia
dokumentacji zostały dodane do procesów rozwijania projektów.

Kateryna podsumowała swoją prezentację następującym stwierdzeniem:
**“Documentation is not a cherry on top of the cake, it is the cream.”** Warto
zanotować, bo to jedno zdanie świetnie pokazuje miejsce dokumentacji w całym
produkcie.

https://twitter.com/dygo\_paulina/status/652482292162629632
