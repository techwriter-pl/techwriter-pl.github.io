---
title: "Write the Docs Prague już wkrótce"
date: "2017-08-22"
tags:
  - "news"
  - "ze-swiata"
  - "edukacja"
  - "kariera"
  - "konferencje"
  - "spolecznosc"
coverImage: "WriteTheDocsPrague-e1501772951385.jpg"
---

Write the Docs Prague już tuż tuż! Zapominalskim przypominamy, że zostało
niewiele ponad dwa tygodnie do jednego z najciekawszych branżowych wydarzeń w
Europie. Niezdecydowanych zapraszamy na
[relację z poprzedniej edycji](http://techwriter.pl/write-the-docs-europe-2016-relacja/) ;-).

W tym roku rewolucji nie będzie, organizatorzy postanowili zachować sprawdzoną
formułę. Podobnie jak rok temu, będzie sporo czasu na zapoznanie się z
uczestnikami oraz nawiązanie z nimi bliższych relacji, a także poszerzanie
wiedzy i umiejętności biznesowych podczas prelekcji i warsztatów.

## Czy to konferencja rzeczywiście dla mnie?

Jeśli interesujesz się tworzeniem i dostarczaniem dokumentacji, a tym bardziej
jeśli zajmujesz się tym zawodowo - to jak najbardziej. Write the Docs to
konferencja dla wszystkich, którzy biorą udział w procesie dokumentacji: od
programistów, poprzez technical writerów, a na supporcie kończąc.

## Jakość do ceny?

Za €150 (kwota podstawowa) mamy zapewnione dwa dni prelekcji wraz z wyżywieniem.
Organizatorzy dbają o to by uczestnicy byli pełni sił, więc przewidziano przerwy
na kawę i przekąski. Konferencji towarzyszą
[liczne rozrywki](http://www.writethedocs.org/conf/eu/2017/schedule/), będzie
afterparty, sobotni rejs statkiem (dodatkowo płatny €10), czy niedzielne zajęcia
z pisaniem w tle w trakcie Writing Day.

No i jeszcze coś, co jest według nas bardzo ważne, a mianowicie lokalizacja
konferencji. Praga to piękne miasto pełne atrakcji, położone w centrum Europy,
do którego łatwo dotrzeć samolotem, pociągiem czy samochodem. Organizator zadbał
o to, by konferencja odbywała się blisko centrum oraz dworca autobusowego.

Przekonani? Dajcie znać, jak było ;-)
