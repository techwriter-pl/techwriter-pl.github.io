---
title: 'Kilka pytań do - część 9'
authors: agnieszka
date: '2016-06-30'
tags:
  - 'warsztat'
  - 'wywiady'
coverImage: 'graphic.png'
---

Jeśli ktoś śledzi cykl "Kilka pytań do...", zapewne zauważył, że najbardziej
doświadczeni spośród naszych dotychczasowych rozmówców siedzą w branży mniej
więcej cztery lata (pomijamy [Annę](../kilka-pytan-do-czesc-7/index.md), która
działa na innym rynku). Mamy świadomość, że te kilka wywiadów zapewne nie
odzwierciedla pełnego przekroju społeczności dokumentalistów, ale dają one pewne
wyobrażenie, jak młody jest nasz rodzimy rynek tech commu. Naszą ambicją jest
nakreślenie pełniejszego obrazu dlatego nieustannie poszukujemy osób, które
mogły by go dopełnić. Dzisiaj zapraszamy na wywiad z Jarkiem Orłowskim, który na
tle innych przepytywanych jest prawdziwym rekordzistą w kategorii "długość
stażu".

<!--truncate-->

#### **Jak długo pracujesz jako Tech Writer?**

10 lat.

#### **W jaki sposób zostałeś Tech Writerem?**

Zanim zostałem writerem, pracowałem (uwaga, niespodzianka!) jako nauczyciel
angielskiego. Zostałem zwerbowany za pomocą
„[cold-calla](https://pl.wikipedia.org/wiki/Cold_calling)” do szkoły, w której
pracowałem, przez mojego przyszłego kolegę z zespołu – firma powiększała
TechComm o trzy nowe stanowiska i tradycyjna rekrutacja okazała się nieskuteczna
w dotarciu do osób biegle posługujących się angielskim z technicznym zacięciem
(w tej kolejności). Wcześniej nie miałem pojęcia, że taki zawód istnieje.

#### **Czy możesz opowiedzieć coś o swojej firmie i zespole w którym pracujesz?**

Pracuję w dużej, międzynarodowej firmie, która jest światowym liderem na rynku
oprogramowania do zarządzania wydajnością aplikacji (APM – Application
Performance Management). Cała firma zatrudnia około 1700 osób, a we wszystkich
liniach produktowych pracuje około 10 osób oficjalnie nazwanych „technical
writer”. Content tworzy jednak znacznie większe grono – Product Management,
Support, Sales Engineers, a nawet sami użytkownicy za pośrednictwem Community.
Mój własny zespół to trzech writerów.

#### **W jaki sposób jest zorganizowana praca Twoja i Twojego zespołu?**

W firmie nie ma oddzielnego działu TechComm. Organizacyjnie jesteśmy częścią
developmentu. Pracujemy w Agile. Poza taskami dokumentacyjnymi, zajmujemy się
także UX copywriting, copy editing i innymi zadaniami według aktualnych potrzeb
scrum teamu, do którego jesteśmy przydzieleni. Poza zadaniami scrumowymi,
prowadzimy oddzielny board z taskami niewynikającymi bezpośrednio z bieżącego
developmentu. Współpracujemy blisko z supportem, jesteśmy zaangażowani w
budowanie Community użytkowników, a także dostarczamy pomocy językowej i
redakcyjnej innym działom firmy, niezwiązanym z developmentem.

#### **Jakich narzędzi używasz i co o nich sądzisz?**

Przeszliśmy długą drogę od dokumentacji utrzymanej w Wordzie, którą
transformowaliśmy do DocBooka, dla którego opracowaliśmy nasz własny system
automatycznej publikacji. W tym samym czasie, w innych liniach produktowych,
writerzy pracowali na Adobe FrameMakerze i RoboHelpie. Te wszystkie formaty
przeszły w końcu transformację do utrzymywanego wewnętrznie systemu opartego na
DITA i dopasowanego do naszych potrzeb Dita Open Toolkita, z prostym CMSem
ułatwiającym kontrolę nad referencjami między topikami. Ostatecznie, w wyniku
wielu zmian jakie przeszła nasza organizacja i jej wizja, porzuciliśmy wyszukane
narzędzia. Obecnie dokumentację utrzymujemy w Confluence. Z jednej strony
brakuje nam elastyczności jaką dawała nam DITA, z drugiej, uczymy się oszczędnie
gospodarować słowem i możliwie upraszczać strukturę informacji.

#### **W jaki sposób zdobywasz informacje potrzebne do tworzenia dokumentacji?**

Wszelkimi znanymi techwriterom kanałami – rozmowy z SMEs, spotkania
planistyczne, spotkania demo, Jira, dokumentacja developerska, kod, forum
użytkowników, tickety supportowe oraz wszelkie skrawki informacji, które wpadną
w nasze ręce – jak w kawale o studentach, którzy kserują kawałek papieru
przywianego przez wiatr na ulicy.

#### **Jakie dokumenty dostarczasz, w jakiej postaci, w jakim języku i jak są one publikowane?**

Za czasów DITY dostarczaliśmy PDFy, czysty HTML, WebHelp, Windows Help, a także
eksportowaliśmy content wprost do Confluence. Dzisiaj, jedyna forma informacji
to strony WWW hostowane przez instancję Confluence, która jest wyposażona w
zaawansowany plugin pozwalający na eksport do PDF i HTMLa o jakości zbliżonej do
plików produkowanych przez DITA Open Toolkit. Całość informacji dostarczamy w
języku angielskim.

#### **Jakie produkty opisujesz?**

Zaawansowane oprogramowanie do monitorowania wydajności aplikacji sieciowych.
Nasi odbiorcy to pełen przekrój, od zwykłych odbiorców raportów, poprzez
administratorów systemów, którzy instalują, konfigurują i zarządzają naszym
softwarem, aż po DevOps i zaawansowanych użytkowników, którzy używają naszego
softu do rozwiązywania problemów w swoich aplikacjach. Ważnym odbiorcą naszej
pracy są także pracownicy firmy wykonujący zadania u klientów.

#### **Czy oprócz tworzenia dokumentacji zajmujesz się czymś jeszcze, np. tworzeniem materiałów marketingowych? Jeśli tak, to czym i jakich narzędzi do tego używasz?**

Pracuję także nad UX Copywriting.

#### **Jakie są największe wyzwania, które napotykasz w swojej pracy?**

Wyzwanie jest tak naprawdę jedno i z niego wywodzą się wszystkie inne. Dostęp do
informacji. Nasz software jest często używany w środowiskach niedostępnych
zwykłym śmiertelnikom, więc nie każdą funkcjonalność jesteśmy w stanie
przetestować samodzielnie w realnych warunkach, a tym samym uzyskać perspektywę
końcowego użytkownika.

#### **Co najbardziej lubisz w pracy Tech Writera?**

Możliwość obcowania z technologią i wszechstronność zadań, z którymi się mierzę.
Jestem trochę researcherem, trochę developerem, trochę testerem, trochę
grafikiem, no i w końcu trochę pisarzem.

#### **Co byś radził osobom, które chciałyby zacząć swoją przygodę z pisaniem dokumentacji?**

Poszukać oferty i odpowiedzieć na nią, nie przejmując się zbytnio brakami w
litanii oczekiwań od kandydata. Rekrutując na to stanowisko, sprawdza się przede
wszystkim umiejętności komunikacyjne, co poza biegłością w posługiwaniu się
wymaganym językiem, oznacza także otwartość, umiejętność konstruowania prostych
komunikatów, czy umiejętność wyciągania wniosków. Poza tym, przydaje się
zdolność do szybkiego przyswajania wiedzy. Inne wymagania, także te dotyczące
narzędzi i znajomości technologii, można spokojnie nadrobić w trakcie pracy. To
nie fizyka kwantowa.
