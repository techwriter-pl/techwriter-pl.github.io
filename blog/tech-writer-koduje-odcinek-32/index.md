---
title: "Tech Writer Koduje - odcinek 32"
date: "2021-08-25"
categories: 
  - "dobre-praktyki"
  - "przyklady"
  - "warsztat"
tags: 
  - "dokumentacja"
  - "podcast"
  - "praca"
coverImage: "tech_writer_koduje-32.png"
---

W najnowszym, 32 odcinku podcastu **Tech Writer Koduje** tematem przewodnim jest sztuczna inteligencja i jej rola w dokumentacji. Zapraszamy na skrót.

Na początku dyskusji Paweł wraz z Michałem wyjaśniają czym jest sztuczna inteligencja, skąd się wzięła, jak powstaje, jakie można wyróżnić modele jej tworzenia oraz do czego można ją wykorzystać. W dalszej części podcastu panowie koncentrują się na tym, w jaki sposób można zastosować sztuczną inteligencję w pracy nad dokumentacją techniczną, tak by była ona szybsza, a treść dostarczana przez technical writerów stała się jeszcze lepsza.

### Do czego można używać sztucznej inteligencji?

Paweł wspomina o różnych, już istniejących, zastosowaniach AI w pisaniu tekstów. Są to na przykład różne produkty, które umożliwiają generowanie tekstów - od tych, które sugerują pojedyncze wyrazy, po takie, dzięki którym można tworzyć wiele akapitów, jako bazę podając jedno zdanie. Póki co nie ma możliwości tworzenia dokumentacji w ten sposób, jednak panowie widzą spore możliwości w rozwoju AI w tym kontekście i rozważają co i jak należy zrobić, by w przyszłości usprawnić własną pracę. Trzeba przyznać, że ich wnioski są ciekawe i być może wcale nie tak odległe w realizacji.

Przy okazji tego wybiegania w przyszłość, jako słuchacze dowiadujemy się czym są modele tworzenia sztucznej inteligencji. Rozmówcy skupiają się przede wszystkim na najnowszej generacji takiego modelu czyli GPT-3, szczegółowo go omawiając i podając różne możliwości jego wykorzystania.

Michał dość trafnie zauważa, że sztuczna inteligencja, która zostałaby wytrenowana na potrzeby technical writerów mogłaby pełnić rolę asystenta. Dzięki temu część rzeczy można by było robić szybciej, zwłaszcza gdy do weryfikacji mamy dużo dokumentów. Technical writer mógłby skoncentrować się na pracy kreatywnej i projektowej w czasie, w którym AI wykonywałaby swoje zadania. Paweł zauważa, że taki asystent mógłby pobierać informacje z już istniejącej dokumentacji i weryfikować, co powinno być w niej aktualizowane, co też byłoby znaczną pomocą, zwłaszcza wtedy, gdy takie procesy są robione w dłuższych okresach czasu.

Inną funkcją jaką może pełnić AI w procesie tworzenie dokumentacji jest rola edytora. Byłoby to pomocne, zwłaszcza wtedy, gdy nie mamy możliwości pokazania tekstu komuś innemu, albo dokumentacja jest tak obszerna, że jej weryfikacja przez człowieka zajęłaby sporo czasu.

W swej rozmowie, Michał z Pawłem podają jeszcze wiele ciekawych przykładów, pokazując jednocześnie, że rozwój sztucznej inteligencji nie równa się wcale cięciom kadrowym i zastępowaniem ludzi przez maszyny. Jeśli chcecie je poznać zachęcamy do odsłuchania [32 odcinka](https://techwriterkoduje.pl/blog/2021/07/29/tech-writer-zatrudnia-asystenta) podcastu Tech Writer Koduje.

A może interesuje Was jeszcze szersze spojrzenie na wykorzystanie sztucznej inteligencji w dokumentacji technicznej? Jeśli tak, to zachęcamy do zapoznania się [z naszym artykułem](http://techwriter.pl/ai-i-ar-i-ich-zastosowanie-w-dokumentacji-technicznej/) na ten temat.
