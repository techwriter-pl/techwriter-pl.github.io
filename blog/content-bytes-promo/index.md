---
title: 'Content Bytes - nowe oblicze spotkań dla specjalistów od treści'
authors: mojk
date: '2024-10-10'
tags:
  - 'news'
  - 'meetup'
  - 'spolecznosc'
coverImage: 'content-bytes-logo.svg'
---
Lubicie meetupy? My je wręcz uwielbiamy. Dlatego z nieukrywaną radością witamy nowego gracza na rynku spotkań dla contentowców - **Content Bytes**.  
Inicjatywa jest świeżutka jak ciepłe bułeczki od lokalnego piekarza, ale znając zapał i pracowitość organizatorów nie mamy wątpliwości, że będzie się działo. Ale zacznijmy od początku.

<!--truncate-->

## Nowa marka, znane twarze

Pomimo tego, że jest to nowa inicjatywa, stoją za nią osoby, które już dały się nam poznać jakiś czas temu za sprawą organizacji krakowskich meetupów MeetContentKRK. [Basia Czyż](https://www.linkedin.com/in/barbara-szwarc), [Edyta Rakowska](https://www.linkedin.com/in/edyta-rakowska) i [Michał Olender](https://www.linkedin.com/in/michal-olender), bo to o nich mowa, mają na swoim koncie całkiem sporo udanych spotkań, które zorganizowali przy współpracy z różnymi firmami i instytucjami, np. Wydziałem Anglistyki Uniwersytetu Jagiellońskiego. Największym przedsięwzięciem z jakim się zmierzyli był [Content Day](https://techwriter.pl/meet-content-krk-content-day-podsumowanie/) - całodniowy meetup, który był połączeniem warsztatów i wykładów. Jak widać, ekipa Content Bytes jest mocno zaprawiona w bojach i jesteśmy pewni, że jeszcze nieraz nas zaskoczy. Tym bardziej, że w ostatnim czasie zespół zyskał dodatkowego zawodnika w osobie [Pawła Chłodnickiego](https://www.linkedin.com/in/pawelchlodnicki). Co tu dużo pisać - z taką grupą zapaleńców można konie kraść.

## Mocny start

[Pierwsze spotkanie](https://techwriter.pl/content-bytes-pazdziernik-2024) pod szyldem Content Bytes miało miejsce 3 października 2024 w Krakowie. Kolejne planowane jest na 30 października 2024. Długofalowe plany zakładają jeden meetup na miesiąc.   
Póki co, inicjatywa działa na terenie Krakowa, ale niewykluczone, że w przyszłości rozszerzy swój zakres działania na kolejne miasta.  
Plany są ambitne, ale wierzymy, że znajdą się zarówno prelegenci jak i partnerzy, dzięki którym uda się je zrealizować.

## Skąd pomysł

Główną ideą było stworzenie meetupów, w czasie których szeroko pojęci specjaliści zajmujący się treścią mogliby wymieniać się swoją wiedzą i doświadczeniem. Ale to nie wszystko. Organizatorom najbardziej zależy na tym, żeby dyskusja o contencie wyszła poza granice naszego techcommowego światka i objęła swoim zasięgiem inne dziedziny związane z rozwojem produktu, takie jak UX design, UX writing czy dostępność rozwiązań.

Cytując klasyka, “to wysoko postawiona poprzeczka”. Na szczęście organizatorzy mają plan jak osiągnąć swoje cele, który zakłada zapraszanie do wystąpień osoby z różnych obszarów skupionych na produkcie i połączenie sił z innymi inicjatywami. I nie jest to tylko czcza gadanina. Drugi meetup, 30 października 2024, będzie zorganizowany przy współpracy z [girls.js](https://girlsjs.pl/), podczas którego uczestnicy będą mieli okazję posłuchać m.in. o dostępności kognitywnej.

## Każdy może pomóc

Content Bytes to inicjatywa non-profit napędzana zapałem organizatorów i wsparciem partnerów. Dzięki temu podczas spotkań możecie cieszyć się jakościowymi prezentacjami i smacznymi przekąskami.  
Rąk do pracy nigdy za wiele, więc jeśli chcielibyście wesprzeć tę inicjatywę to serdecznie do tego zachęcamy. Możecie zostać prelegentem, udostępnić miejsce na spotkanie czy sypnąć trochę grosza na drobny catering, który sprawi, że networking po prezentacjach nie będzie zagłuszany odgłosami burczących brzuchów. Możecie też przekonać swojego szefa do wsparcia Content Bytes. To tylko kilka propozycji pomocy i na pewno jest jeszcze wiele innych możliwości, o których organizatorzy chętnie Wam opowiedzą.

## Kontakt

Z ekipą Content Bytes możecie się skontaktować poprzez [e-mail](mailto:contentbytes.krk@gmail.com) albo profile na mediach społecznościowych ([LinkedIn](https://www.linkedin.com/company/content-bytes/) i [Facebook](https://www.facebook.com/people/Content-Bytes/61564025612434/)), gdzie możecie także śledzić ich poczynania.
