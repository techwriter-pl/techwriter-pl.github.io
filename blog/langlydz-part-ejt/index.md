---
title: "Langłydż - part ejt"
date: "2014-07-25"
categories: 
  - "warsztat"
  - "z-przymruzeniem-oka"
tags: 
  - "humor"
  - "jezyk"
coverImage: "frejmlork.gif"
---

Dziś kolejne słowo obejmujące swoim znaczeniem cały kosmos znaczeń. Zapnijcie pasy i odważnie rzućcie się w wir pracy w ramkach. A może ramopracy?

**Frejmłork** \[ang. _framework_\] - [spotykany najczęściej w firmach IT](http://pl.wikipedia.org/wiki/Framework), występuje również często w innych ekosystemach. Ciekawsze przykłady występujące w przyrodzie można spotkać w dżungli [działu kadr](http://icsc.un.org/resources/hrpd/hrm/ICSC_hrm_eng.pdf), na pustyniach [kwalifikacji](http://www.nfq.ie/nfq/en/), w lasach deszczowych [księgowości](http://xrb.govt.nz/Site/Financial_Reporting_Strategy/Accounting_Standards_Framework.aspx) czy też bagnach [demokracji](http://www.consilium.europa.eu/uedocs/cms_data/docs/pressdata/EN/foraff/131181.pdf)...

My pozostaniemy jednak w świecie informatyki. Wikipedia definiuje frejmłork jako ["platformę programistyczną" będącą "szkieletem do budowy aplikacji"](http://pl.wikipedia.org/wiki/Framework). Tym, którym platforma i szkielet kojarzą się z polityką i trupami ;) zwracamy uwagę na stwierdzenie "Według Pree framework składa się z _zamrożonych_ i _gorących punktów_." w tym samym artykule. Nie wiemy kim jest Pree, ale jesteśmy mu wdzięczni za przeniesienie naszych myśli z cmentarza na lody i gorącą czekoladę :).

Bez sensu? Otóż to! W praktyce mianem frejmłorku nazywa się wszystko... i nic. To słowo nic nie znaczy, ale użycie go w rozmowie od razu sprawia, że wydaje się ona bardziej uczona ;). Jeżeli ktoś mówi Wam "zbudujmy frejmłork, który pozwoli nam rozwiązać problem X", zapytajcie go, dlaczego po prostu nie rozwiązać problemu X od razu, bez budowania frejmłorku. Tak będzie na pewno szybciej. Znamy kilka przykładów istniejących frejmłorków, ale znamy również najbardziej strzeżoną tajemnicę ich twórców: Nikt nie wie jak tych frejmłorków używać! Może dlatego, że są żle udokumentowane?

[![framework](images/framework.jpg)](http://techwriter.pl/wp-content/uploads/2014/07/framework.jpg)

 

Patrz też: _dewelopment_
