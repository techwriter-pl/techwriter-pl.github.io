---
title: "UA Europe Conference - pierwsze wrażenia"
date: "2014-06-10"
categories:
  - "news"
  - "z-kraju"
tags:
  - "konferencje"
coverImage: "UA_Conference.png"
---

Dziewiąta międzynarodowa konferencja [UA Europe Annual Conference](http://www.uaeurope.com/conference/index.html) niestety już za nami. W tym roku odbyła się w Krakowie i z dumą możemy powiedzieć, że i my tam byliśmy! Poniżej parę słów o naszych pierwszych wrażeniach, kilka ochów i achów i krótkie sprawozdania z przebiegu konferencji.

## Who is Who

Po pierwsze, jeśli nie udało się Wam przybyć do Krakowa, żeby wziąć udział w tym wydarzeniu, żałujcie i już zacznijcie namawiać pracodawców, żeby zasponsorowali Wam bilet na przyszły rok. Naprawdę warto! Na prawie 100 uczestników w konferencji wzięło udział 13 "reprezentantów" polskich firm: Dassault Systemes, ATSI, Motoroli, Nokii oraz IBMa. Na 15 prelegentów, dwóch było z Polski: [Agnieszka Tkaczyk](http://www.uaeurope.com/conference/speakers.html#tkaczyk) oraz [Paweł Kowaluk](http://www.uaeurope.com/conference/speakers.html#kowaluk). Agnieszki mogliśmy już posłuchać podczas ubiegłoroczego [soapa!](http://www.soapconf.com/), którego organizatorem był między innymi właśnie Paweł. Jak na razie dobrze się zapowiada, prawda? Wśród pozostałych prelegentów znalazły się znane w branży nazwiska takie jak: [Tony Self,](http://www.uaeurope.com/conference/speakers.html#self) [Dave Gash](http://www.uaeurope.com/conference/speakers.html#gash), [Ray Gallon](http://www.uaeurope.com/conference/speakers.html#gallon) i oczywiście człowiek bez którego to wydarzenie nie mogło by się odbyć, [Matthew Ellison](http://www.ellisonconsulting.com/about.html).

## Jak było?

Atmosfera konferencji była wyśmienita (tak, tak, to jest właśnie to słowo, którego chcemy tutaj użyć). Dużo energii, zarówno wśród prezentujących jak i uczestników. Wszyscy zgodnie chwalili sobie ideę konferencji, o czym świadczy chociażby fakt, że wracają do niej co roku od wielu lat. W przybliżeniu połowa uczestników to debiutanci, ale byli też tacy, którzy nie opuścili tego wydarzenia ani raz od 9 lat.

W holu, w przerwach pomiędzy prezentacjami można było usłyszeć rozmowy o dokumentacji, narzędziach, doświadczeniach, problemach, ale też o atrakcjach Krakowa, dobrych restauracjach i planach na weekend :) Wielu uczestników wykorzystało bowiem tę szansę i zaplanowało dłuższy pobyt w tym pięknym mieście. Tak jak na przykład [Joe Welinske](http://www.uaeurope.com/conference/speakers.html#welinske), który swoją prezentację inaugurującą konferencję rozpoczął od opowieści o swoich polskich korzeniach oraz wycieczce, którą odbył w ubiegłym tygodniu zmierzając od Gdańska aż po Dębicę.

## Trivia night czyli dlaczego należy czytać portal Techwriter.pl

Konferencji towarzyszyły dodatkowe atrakcje takie jak na przykład _trivia night_ czyli zabawa z udziałem kilkuosobowych drużyn polegająca na odpowiadaniu na pytania z różnych dziedzin. Tradycyjnie w przypadku UA Europe, grę przygotował i poprowadził Dave Gash, a towarzyszył mu Tony Self. Wspólnie stworzyli niesamowity i zabawny duet, dzięki któremu ten wieczór stanowił naprawdę świetną zabawę. I tutaj wkracza nasz portal... jeśli czytasz, byłeś w stanie poprawnie odpowiedzieć przynajmniej na jedno pytanie: skąd pochodzi lorem ipsum? Odpowiedź znajdziesz [tutaj](http://techwriter.pl/dowiedz-sie-w-koncu-co-to-znaczy/) :)

## Trochę konkretów

Prezentacje były bardzo ciekawe i co ważne przygotowane w niezwykle ciekawy i absorbujący sposób. Znowu widać klasę organizatorów, którzy wybierają na swoich prelegentów najlepszych specjalistów, dając jednocześnie szansę debiutantom. Tematyka prezentacji była bardzo szeroka, mogliśmy posłuchać o różnych aspektach tworzenia dokumentacji na urządzenia mobilne, zobaczyć konkretne przykłady użycia narzędzi, posłuchać o osadzaniu filmów instruktażowych w aplikacjach, o stosowaniu metodyk zwinnych w procesie tworzenia dokumentacji, o wpływie technical writerów na interfejs użytkownika, były też rady jak dobrze organizować sobie pracę, a na koniec [Matthew Ellison](http://www.ellisonconsulting.com/about.html) odpowiedział na pytanie trapiące każdego technical writera... **"how long is a topic"**?

Jeśli nie było was na konferencji, a chcecie usłyszeć odpowiedź na to pytanie, sprawozdania z poszczególnych prezentacji już wkrótce!

Na koniec jeszcze raz powtórzymy, **czy było warto**? Tak, było warto!

[![like](images/like.png)](http://techwriter.pl/wp-content/uploads/2014/06/like.png)
