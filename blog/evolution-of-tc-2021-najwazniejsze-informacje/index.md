---
title: 'Evolution of TC 2021 - najważniejsze informacje'
authors: agnieszka
date: '2021-06-04'
tags:
  - 'news'
  - 'ze-świata'
  - 'dokumentacja'
  - 'edukacja'
  - 'kariera'
  - 'konferencje'
  - 'społeczność'
coverImage: 'Evolution_of_TC_2021.png'
---

Macie ostatnią szansę, aby wziąć udział w jednym z ciekawszych wydarzeń w naszej
branży – konferencję [Evolution of TC 2021](https://evolution-of-tc.com/).
Poniżej znajdziecie garść najważniejszych informacji.

<!--truncate-->

#### **O Evolution of TC 2021**

Evolution of TC zostało zapoczątkowane w 2010 roku przez członków grupy, w
której centrum zainteresowania była, i jest, komunikacja techniczna. Od 2015
roku gospodarzem konferencji jest
[tekom Bułgaria](http://www.technical-communication.org/bg/technical-communication-bulgaria.html)
– silna grupa zrzeszająca profesjonalistów z branży. Jej wpływ coraz bardziej
rozszerza się poza granice Bułgarii, dzięki czemu konferencja z roku na rok
umacnia swoją pozycję jako wydarzenie międzynarodowe.

Dwudniowa konferencja Evolution of TC odbywała się co roku w stolicy Bułgarii,
Sofii. Ze względu na pandemię organizatorzy byli zmuszeni do odwołania
wydarzenia w zeszłym roku. W tym roku udało się wszystko dopiąć tak, by
konferencja odbyła się online, dzięki czemu więcej osób zyskuje szansę, by wziąć
w niej udział. Wydarzenie zostało też wydłużone o jeden dzień.

Tematyka Evolution of TC jest zazwyczaj obszerna i bazuje na najnowszych
trendach w tech commie. Motywem przewodnim konferencji są nowinki w dokumentacji
oprogramowania.

#### **Czego się spodziewać?**

Podczas wystąpień tegorocznej edycji, międzynarodowa grupa specjalistów
przybliży nowe rozwiązania, które wkrótce mogą być codziennością dla osób
związanych z komunikacją techniczną. Poza prelekcjami, będziecie mieli wiele
okazji, by bezpośrednio z uczestnikami oraz ekspertami, wymienić się własnym
doświadczeniem w tym obszarze, a także poznać nieznane wam dotąd praktyki.

Program konferencji jest tak opracowany, by poruszyć następujące tematy:

- Information Modeling,
- dokumentacja API,
- zachowanie ciągłości w dostarczaniu dokumentacji,
- User Experience − UX,
- metadane i taksonomia,
- i wiele więcej.

#### **Dla kogo?**

Konferencja skierowana jest do wszystkich osób związanych z branżą komunikacji
technicznej, które chcą się doszkolić, a jednocześnie podzielić się z innymi
swoją wiedzą.

#### **Termin**

Konferencja odbędzie się w dniach **9 - 11 czerwca 2021** roku w formacie
**online**.

#### **Program**

Program konferencji jest już dostępny tutaj
([link](https://evolution-of-tc.com/program/day?cHash=a6761b29fc13307a782c84d35704ccb6)). 
Zwróćcie uwagę, że niektóre warsztaty/prelekcje będą odbywać się po 2 lub 3
jednocześnie, a udział w nich wymaga rezerwacji “miejsca”.

Przeglądając agendę zwróciliśmy uwagę, że organizatorzy zadbali, by uczestnicy
brali czynny udział w spotkaniach poprzez możliwość wcześniejszego przygotowania
się do zajęć - na przykład odsłuchanie piosenki. Można także wziąć udział w
quizie oraz specjalnym panelu, podczas którego można zadawać pytania wybranym
przez organizatorów ekspertom.

#### **Ceny**

Poniżej przedstawiamy ceny wejściówek na konferencję:

- Bilet normalny - 175€
- Bilet dla członków tekom Europe - 100€
- Bilet dla członków tekom Europe z Bułgarii, Rumunii, Węgier, Turcji i
  **Polski**\* - 85€
- Bilet z obniżoną opłatą za uczestnictwo \* - 85€
- Bilet grupowy dla pracowników jednaj firmy\*\*(min. 5 osób) - 10% zniżki dla
  każdej osoby

\* Obniżona opłata za uczestnictwo dotyczy członków tekom Euope w Bułgarii,
Rumunii, na Węgrzech, Turcji i Polsce, a także stażystów, wolontariuszy,
emerytów i osób bezrobotnych, które są członkami tekom lub zostały członkami w
trakcie rejestracji na konferencję. Ponadto ceny te obowiązują studentów studiów
stacjonarnych, którzy są członkami tekomu lub zostają członkami w trakcie
rejestracji na konferencję, a także uczestników aktualnie zapisanych na kursy
akredytowane przez tekom.

\*\* 10% zniżki na osobę, nie dotyczy obniżonej opłaty członkowskiej tekom;
rabat udzielany jest tylko przy jednoczesnej rezerwacji. Przed rejestracją
prosimy o kontakt pod adresem anmeldung\[at\]tekom.de.

#### **Dlaczego warto wziąć udział?**

Naszym zdaniem jest kilka powodów, dla których warto wziąć udział w Evolution of
TC 2021. Po pierwsze, międzynarodowi eksperci oraz tematyka konferencji pozwolą
na zorientowanie się w nowinkach na rynku (narzędzia, rozwój nowoczesnych
technologii, najnowsze trendy w tworzeniu dokumentacji, to tylko kilka
przykładów). Poza zdobyciem nowej wiedzy lub poszerzeniem tego, co już wiemy,
mamy szansę na poznanie wielu osób, które na co dzień spotykają się z podobnymi
problemami w pracy, a dzięki wzajemnemu doświadczeniu można poznać nowe
strategie ich rozwiązywania.
