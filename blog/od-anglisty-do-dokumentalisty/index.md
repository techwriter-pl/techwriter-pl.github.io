---
title: 'Od anglisty do dokumentalisty'
authors: jkula
date: '2023-03-02'
tags:
  - 'przykłady'
  - 'warsztat'
  - 'dokumentacja'
  - 'edukacja'
  - 'język'
  - 'kariera'
  - 'praca'
  - 'społeczność'
  - 'studia'
  - 'tłumaczenia'
coverImage: 'Od-anglisty-do-dokumentalisty.png'
---

...czyli o tym, jak tłumacze wchodzą w buty tech writerów.

<!--truncate-->

### **„Za naszych czasów to było inaczej…”**

Ile razy słyszeliśmy te słowa od naszych dziadków. Teraz to my, angliści,
tłumacze, sami możemy powiedzieć, że za naszych czasów, kiedy zaczynaliśmy
studia, było inaczej (choć dziadkami zdecydowanie nie jesteśmy).

Wtedy anglista, nauczyciel, nie wspominając już o tłumaczu, to był ktoś i szedł
za tym prestiż zawodu. Każdy z nas wiedział, co chce robić po studiach.
Niektórzy zaraz po „magisterce” rozpoczynali pracę, inni kształcili się dalej na
„podyplomówkach”, głównie dla tłumaczy, zgłębiając tajniki zawodu.

Ale studia, choćby najlepsze, przygotowywały tylko od strony teoretycznej i nie
dawały zaplecza praktycznego. Mieliśmy wiedzę, mieliśmy narzędzia, ale nie
mieliśmy doświadczenia. Odwieczny problem świeżo upieczonych absolwentów.

### **Początki nie były łatwe.**

Właśnie przez brak doświadczenia. Owszem biuro tłumaczeń wciągało na listę
swoich podwykonawców, ale było się jednym z CV, które zajmowały kilka
segregatorów. Dopiero przypadek sprawiał, że brało się udział w projekcie
tłumaczeniowym, po którym dostawało się pracę w nowo utworzonym zespole tłumaczy
wewnętrznych w biurze tłumaczeń. Albo dołączało się do niego po pewnym czasie.

Stawki za tłumaczenia były dość niskie. Ale to była cena, którą byliśmy gotowi
zapłacić za możliwość pracy jako tłumacze i zdobycia doświadczenia w branży.
Lata mijały, doświadczenia i wiedzy przybywało, umiejętności niemalże same się
kształtowały. Plany z czasem się zmieniały, tak samo jak pracodawcy. Niektórzy
zostali w pierwszej firmie, inni poszli dalej, jeszcze inni zdobywali
doświadczenie na innych polach, realizując przy okazji swoje pasje.

### **A rynek niepostrzeżenie się zmieniał.**

Weszły nowe technologie, tłumaczenia maszynowe, które miały automatyzować i
przyspieszać pracę, a być może z czasem zastąpić człowieka-tłumacza. Prestiż
zawodu rozpłynął się gdzieś w powietrzu. Tłumacz stał się trybikiem w maszynie,
poprawiaczem tego, czego maszyna nie mogła zrobić lepiej.

Zaczęliśmy rozglądać się za nowymi możliwościami. Czy możemy robić coś poza
tłumaczeniem? Znamy przecież tylko język. Owszem nie jest nam obca terminologia
z różnych dziedzin takich jak prawo, medycyna, budownictwo, IT czy ochrona
środowiska, ale to jednak tylko znajomość języka. Jest przecież tyle osób
znających bardzo dobrze angielski, a posiadających inne umiejętności, z którymi
mogą nas wyprzedzić w wyścigu o pracę.

### **Zachodzące zmiany i rozwój branży IT przyniosły nową nadzieję.**

Pojawiło się zapotrzebowanie na technical writerów, dokumentalistów, pisarzy
technicznych, które otworzyło dla nas drzwi do nowych możliwości. Bardzo cenni
okazali się absolwenci studiów językowych znający meandry języka jak nikt inny.
I potrafiący przekazać skomplikowane w prosty i nieskomplikowany sposób. Głównie
angliści, bo dokumentacja techniczna jest tworzona po angielsku, a dopiero potem
tłumaczona na inne języki.

I z tych możliwości zaczęliśmy korzystać. Branża IT (głównie, choć nie tylko),
która od paru lat rozwija się bardzo dynamicznie, otworzyła dla nas swoje
podwoje.

Niektórzy z nas przeszli na drugą stronę mocy i z tłumaczy stali się tech
writerami. Jedni wcześniej (jak Sławek), inni później (jak Joanna), jeszcze inni
(jak niżej podpisana) stoją dopiero przed drzwiami prowadzącymi do IT.
Przeczytajcie nasze historie.

**Sławek**

Jest anglistą, tłumaczem (też przysięgłym) z wieloletnim doświadczeniem.
Zaczynał jako tłumacz wewnętrzny w biurze tłumaczeń, potem kilkanaście lat
pracował jako freelancer. Jednocześnie jako przewodnik anglojęzyczny oprowadzał
turystów zagranicznych po ciekawych zakątkach naszego kraju. Prowadził też
poszukiwania genealogiczne.

Potrzeba odmiany i zainteresowanie branżą IT zaowocowało szkoleniem na testera
manualnego. Poprzez kursy online, artykuły oraz filmy na YT pogłębiał wiedzę o
testowaniu i poznawał podstawy web developmentu i baz danych. Pisał również
artykuły edukacyjne o testowaniu.

Jako technical writer pracuje od nieco ponad roku w dużej firmie z branży IT.
Zajmuje się tam pisaniem instrukcji aplikacji oraz korektą i aktualizacją
dokumentacji technicznej przygotowanej przez deweloperów i analityków
biznesowych. Regularnie wspiera też testerów.

Dodatkowo szkoli się z zakresu Quality Assurance, testowania API i
programowania, interesuje się tematyką bezpieczeństwa. - Jestem wciąż na
początku mojej drogi w branży IT. Nie mogę stać w miejscu. A naprawdę z każdym
moim szkoleniem coraz lepiej rozumiem różne szczegóły techniczne w dokumentacji,
dzięki czemu… coraz lepiej rozumiem się z deweloperami – mówi.

Jest zadowolony z pracy i panującej tam atmosfery. - Mam szczęście pracować z
fajnymi, przyjaznymi i gotowymi do pomocy ludźmi, nie tylko w moim zespole, ale
i w całej firmie.

**Joanna**

Ukończyła filologię angielską i przez wiele lat pracowała w biurze tłumaczeń
jako tłumacz wewnętrzny. Ma swoją ekipę, z którą podróżuje w ciekawe zakątki
świata. Robi świetne zdjęcia. Pracuje jako wolontariuszka na różnych imprezach
kulturalnych organizowanych w jej rodzinnym mieście.

Znalazła pracę jako technical writer, chociaż nie posiadała doświadczenia w tym
zawodzie. Zna za to doskonale angielski. I to wystarczyło, żeby wejść do branży.

Wspomina, że początki były trudne, bo musiała się nauczyć wielu nowych rzeczy.
Tyle tylko, że dzięki znajomości języka poszło to dużo sprawniej.

\- To był taki skok na główkę. Ale “_if not now, then when”_. Przecież
wszystkiego się nauczę, powtarzałam sobie. No i mnie przyjęli na podstawie
entuzjazmu – żartuje. – A na początku rozumiałam głównie przedimki*,* zaimki i…
czasowniki. A reszta to była dla mnie chińszczyzna – dodaje ze śmiechem.

O drodze Joanny od tłumacza do tech writera możecie przeczytać
[TUTAJ](../kilka-pytan-do-czesc-29/index.md).

**Justyna, czyli niżej podpisana**

Jestem filologiem, tłumaczem (również przysięgłym) z duuużym doświadczeniem.
Uwielbiam podróżować, tworzyć _amigurumi_ (_amigurumi_ to japońska sztuka
szydełkowania wypychanych zabawek – przyp. autorki), czytać kryminały i
oczywiście pisać.

Byłam jednym z pierwszych tłumaczy w nowo utworzonym zespole tłumaczy
wewnętrznych w dużym międzynarodowym biurze tłumaczeń. Potem była praca na
swoim, a jeszcze później wielka przygoda w wielkim mieście i dużej kancelarii
prawnej. Można powiedzieć, że spełniałam po kolei swoje marzenia.

Jestem studentką studiów podyplomowych na kierunku
[Komunikacja techniczna](https://vistula.edu.pl/kierunki-studiow/komunikacja-techniczna)
na [Akademii Finansów i Biznesu Vistula](https://vistula.edu.pl/), gdzie poznaję
tajniki zawodu tech writera. Nie ukrywam, że branża IT mocno zakręciła mi w
głowie. Jestem na początku mojej przygody z tech writingiem. Czas pokaże, co
będzie dalej. Szczerze, to nie mogę się doczekać.

To nie jedyne takie historie. Na moich studiach podyplomowych jest kilku
anglistów-tłumaczy. Dlaczego zdecydowali się na te studia? Przeczytajcie sami.

**Agnieszka**

Coraz częściej słyszę opinie, że zawód tłumacza jest na wymarciu i że wkrótce
„maszyny odbiorą nam chleb”. Mam nadzieję, że za mojego życia do tego nie
dojdzie, ale na wszelki wypadek postanowiłam się przygotować na taką
ewentualność. O zawodzie tech writera z kolei mówi się, że to zawód przyszłości
i z przyszłością. I że to trafny wybór dla lingwistów. Ja akurat nie planuję
zmiany zawodu – tłumacz to dla mnie praca marzeń pod każdym względem. Myślę
jednak, że dzięki tym studiom dodam nowe umiejętności, które będą dodatkowym
atutem w zawodzie, takie jak znajomość aplikacji itp. W końcu nasz zawód robi
się coraz bardziej „techniczny” - CATy, machine translation, voice recognition,
AI, lokalizacja, internalizacja itp.

**Monika**

Myślę, że technical writing to dobra opcja dla anglistów w IT. Pracuję jako
technical writerka już jakiś czas i pomyślałam o podszkoleniu swojego warsztatu.
Technical writerów się czasami w branży traktuje po macoszemu, a studia z
komunikacji technicznej zdecydowanie odczarowują wizerunek dokumentalisty, który
zna się “tylko na angielskim” według obiegowej opinii. Do bycia technical
writerem potrzeba szeregu kompetencji twardych i miękkich, a części z nich z
pewnością jesteśmy się w stanie nauczyć właśnie na tych studiach.

**Wojtek**

Miałem potrzebę dywersyfikacji i rozwoju umiejętności w obliczu niekorzystnych
zmian w branży tłumaczeniowej (np. coraz częstsze zlecanie postedycji zamiast
tłumaczenia od zera, coraz gorsza jakość tekstów źródłowych, coraz mniejszy
nacisk na jakość tłumaczenia, a w konsekwencji coraz większa presja na obniżanie
stawek). Tech writing to dziedzina na styku z informatyką, a do komputerów
zawsze mnie ciągnęło. Poza tym lubię pisać i często, narzekając na jakość tekstu
źródłowego, wygrażałem, że sam napisałbym to lepiej, a tech writing daje taką
możliwość.

**Michał**

Jestem magistrem lingwistyki stosowanej, tłumaczem przysięgłym, ale do tech
writingu trafiłem jako menadżer z branży IT, nie jako tłumacz tak naprawdę.
Zarządzam tworzeniem wiedzy i samą wiedzą w organizacji. Częścią tego procesu
jest pisanie artykułów i ogólnie pojęte tworzenie dokumentacji technicznej w
kontekście IT/oprogramowania. Chciałem uzupełnić ewentualne braki formalne w
wiedzy i nauczyć się nowych rzeczy na temat najlepszych praktyk branżowych,
różnych podejść i rozwiązań technicznych w tworzeniu dokumentacji.

**Paweł**

Dokumentalistą chciałem zostać już dziesięć lat temu tuż po ukończonych studiach
magisterskich z filologii angielskiej, ponieważ była – i nadal jest – to dla
mnie ciekawa droga dla filologów. Niestety wtedy nie udało się, ponieważ rynek
był dość trudny w Krakowie, więc ostatecznie zostałem tłumaczem technicznym.
Teraz wracam do zrealizowania dawnych ambicji, a także chcę się zmierzyć z czymś
nowym.

Nasz kolega redakcyjny, Andrzej, też jest tłumaczem, który został tech writerem.
O tym, jak trafił do branży IT i jaką przeszedł drogę od anglisty do
dokumentalisty możecie przeczytać
[TUTAJ](../od-tlumacza-do-tech-writera/index.md).

Wszystkie znaki na niebie i ziemi, a zwłaszcza na ziemi w postaci masowego
przekwalifikowywania się tłumaczy na tech writerów, wskazują na to, że jest to
nasz czas. Ponieważ naszym głównym atutem jest bardzo dobra znajomość języka
angielskiego, branża IT przyjmuje nas z otwartymi ramionami i oferuje ogromne
możliwości. Warto z tego skorzystać.

Warto też przed zmianą zawodu poznać lepiej tajniki branży tech writerskiej,
które w bardzo profesjonalny, ciekawy i przystępny sposób przybliżają wykładowcy
na studiach podyplomowych na kierunku
[Komunikacja techniczna](https://vistula.edu.pl/kierunki-studiow/komunikacja-techniczna)
na [Akademii Finansów i Biznesu Vistula](https://vistula.edu.pl/).
