---
title: "Tech Writer koduje - odcinek #37 i #38"
date: "2022-02-03"
categories: 
  - "dobre-praktyki"
  - "warsztat"
tags: 
  - "dokumentacja"
  - "podcast"
coverImage: "tw_koduje_37_i_38.png"
---

Zapraszamy na skrót ostatnich odcinków podcastu [Tech Writer Koduje](https://techwriterkoduje.pl/). Tym razem prowadzący poruszają temat zbyt statycznych stron z dokumentacją oraz zastanawiają się jak zabezpieczyć się przed hakerami.

### Odcinek #37

W tym odcinku Paweł poruszył dość ciekawy temat dotyczący statycznych stron z dokumentacją. Choć stosowane są coraz częściej, to czy rzeczywiście są tak funkcjonalne jak zakładamy? 

Popularność statycznych stron z dokumentacją wzrasta prawdopodobnie dlatego, że są one szybkie, bezpieczne i łatwe w obsłudze. Jednak, w niektórych sytuacjach, mogą nas ograniczać i sprawiać, że aktualizowanie ich zawartości staje się czasochłonne i problematyczne. Paweł podaje kilka takich przykładów i wraz z Michałem zastanawia się jak inaczej i lepiej można zaprezentować dokumentację, jednocześnie unikając wspomnianych problemów. 

Panowie rozmawiają także o tym, kiedy strony stają się zbyt statyczne i jak można temu zaradzić. Oczywiście i tu nie zabraknie przykładów z doświadczenia w pracy tech writerskiej.

Jeśli interesuje Was ten temat lub na tym polega Wasza praca, to warto odsłuchać [odcinek #37](https://techwriterkoduje.pl/blog/2021/12/06/tech-writer-potrzebuje-wiecej-dynamiki) podcastu, ponieważ usłyszycie w nim o wielu zastosowaniach i pułapkach statycznych stron w dokumentacji. Temat tego typu stron był również podjęty w odcinku [#31](https://techwriterkoduje.pl/blog/2021/07/03/prosty-jak-budowa-cepa).

### Odcinek #38

Tym razem  do rozmowy prowadzących dołącza gość, Mateusz Olejarka, który jest specjalistą do spraw bezpieczeństwa aplikacji webowych. Konwersacja zaczyna się bardzo ciekawym i ważnym pytaniem: Czy użytkownicy Internetu i komputerów są świadomi zagrożeń, np. tego, że ktoś chce przejąć ich dane, włamać się na komputer?

Zdaniem Mateusza typowy użytkownik nie jest tego świadomy, zwłaszcza w odniesieniu do informacji, które o sobie umieszcza w sieci. Jego zdaniem powinniśmy zawsze pamiętać, że stare porzekadło "Tańcz jakby nikt nie patrzył" niestety nie sprawdzi się w kontekście działań w sieci. Każdy powinien raczej stosować zasadę "Szyfruj wszystko tak jakby cały świat chciał przeczytać to co masz do ukrycia". I to samo tyczy się dokumentacji i osób ją piszących.

#### Bezpieczeństwo dokumentacji

W dalszej części rozmowy panowie koncentrują się głównie na bezpieczeństwie dokumentacji. Biorąc go pod uwagę powinniśmy skoncentrować się na dwóch głównych aspektach. Pierwszy z nich dotyczy tego czy udostępniamy ją wszystkim w sposób otwarty czy nie i czy mamy w związku z tym jakieś założenia dotyczące zabezpieczeń. Drugi aspekt związany jest z zawartością dokumentacji i świadomości tego, co rzeczywiście się w niej znajduje. Mateusz przytacza szereg ciekawych przykładów, z których nie zawsze możemy zdawać sobie sprawę. Dodatkowo, w trakcie ich analizy otrzymujemy informacje czego unikać, co może być problemem, jak zadbać o dane wrażliwe oraz jak nie sprawić komuś i sobie niepotrzebnych kłopotów.

W trakcie rozmowy pojawiają się także przykłady narzędzi, które pomogą w dbaniu o bezpieczeństwo dokumentacji. Linki do części z nich znajdziecie w opisie odcinka na stronie podcastu. Mateusz wspomina także jakie typy dokumentów są bezpieczne, a jakie mogą stwarzać zagrożenie.

Słuchając [odcinek #38](https://techwriterkoduje.pl/blog/2022/01/10/tech-writer-walczy-z-hakerami) podcastu Tech Writer Koduje poznacie też ważne informacje dotyczące fałszowania dokumentacji oraz sposobów na to jak się przed nim zabezpieczyć. Paweł i Michał podsuwają też wiele pomysłów na zagrożenia dla dokumentacji. Część z nich może być rzeczywistym problemem i na szczęście, można im zapobiec, natomiast kilka teorii zdaje się być niemożliwa do wykonania z punktu widzenia specjalisty od zabezpieczeń ;). 

Warto posłuchać i skorzystać z wiedzy eksperta, by wiedzieć jak dbać o bezpieczeństwo naszej  dokumentacji.
