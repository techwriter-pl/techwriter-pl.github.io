---
title: 'Write the Docs Europe 2016 - relacja'
authors: mojk
date: '2016-10-04'
tags:
  - 'news'
  - 'ze-świata'
  - 'konferencje'
  - 'społeczność'
  - 'write-the-docs'
coverImage: '29760161775_868d72d023_z-e1475185286934.jpg'
---

W tym roku mieliśmy zaszczyt być patronem medialnym europejskiej edycji
konferencji [Write the Docs](http://www.writethedocs.org/conf/eu/2016/), która
odbyła się w Pradze w dniach 18-20 września. Zapraszamy na naszą relację z tego
wydarzenia.

<!--truncate-->

### Zwiedzanie i pisanie (niedziela)

Klimat konferencji to nie tylko prelekcje, networking i przyjęcia. To także samo
miasto, w którym konferencja się odbywa, dlatego nasz pobyt w Pradze
rozpoczęliśmy od zapoznania się z jej urokami. Na miejsce przybyliśmy wcześnie
rano w niedzielę, ale pomimo zmęczenia podróżą wyruszyliśmy na poszukiwanie
najważniejszych atrakcji turystycznych.

Podczas gdy my odhaczaliśymy kolejne punkty wycieczki, takie jak Most Karola czy
Pražský Hrad, oraz kolejne kufle dobrego czeskiego piwa, w Autoklubie ok. 100
uczestników konferencji dzielnie pracowało nad projektami w ramach Writing Day.

https://twitter.com/adriennefriend/status/777434765850972160

Nie jesteśmy w stanie zweryfikować ile tak naprawdę treści powstało podczas tych
warsztatów, ale wiemy na pewno, że uczestnicy dobrze się bawili wymieniając się
doświadczeniami.

https://twitter.com/kmdk/status/777489740853641217

Warsztaty zakończyły się przyjęciem powitalnym, podczas którego wszyscy mieli
okazję lepiej się poznać.

https://twitter.com/writethedocs/status/777528737462153216

### Pierwszy dzień prezentacji (poniedziałek)

Pierwszy dzień konferencji otworzyła przewodnicząca społeczności Write Docs,
[**Mikey Ariel**](https://ep2016.europython.eu/conference/p/mikey-ariel)
przybliżając nam w swojej powitalnej prezentacji profile zawodowe uczestników
tegorocznej edycji konferencji, wśród których byli m.in. dokumentaliści,
programiści i pracownicy wsparcia technicznego. Okazało się, że dla większości z
nich był to pierwszy udział w konferencji Write the Docs. Dowiedzieliśmy się, że
w tym roku była to trzecia odsłona europejskiej edycji konferencji, w której
wzięło udział 230 osób. Jest to spory postęp w stosunku do poprzednich lat, w
których ta liczba kształtowała się na poziomie 100 osób w 2014 i 150 osób
w 2015. Mikey przedstawiła również hasło przewodnie konferencji, które brzmiało:
"Docs or it didn't happen!". Nie ukrywamy, że bardzo przypadło nam do gustu 😊

https://twitter.com/skarpediem/status/777785372432535553

Po przedstawieniu organizatorów i sponsorów przyszedł czas na prelegentów. W
trakcie pierwszego dnia uczestnicy mieli okazję wysłuchać 9 prezentacji.
Przedstawiamy skrót wybranych przez nas pozycji.

#### Rugby i dokumentacja

**Paul Adams** w trakcie swojej prezentacji
[Postulating The Backlog Laxative](http://www.writethedocs.org/conf/eu/2016/speakers/#speaker-eu-2016-paul-adams)
pokazał jak może działać współpraca między inżynierami i Tech Writerami. Kiedy
zwiększa się skala działania firmy pojawia się pytanie jak dopasować do tego
dokumentację. Firmy próbują odpowiedzieć na nie na różne sposoby. Część  z
nich nie robi w ogóle dokumentacji. Inne próbują dołączyć Tech Writerów do
zespołów inżynierskich. To daje dokumentalistom możliwość bycia na bieżąco z tym
co się dzieje, jednak rzadko kiedy są oni na tyle wszechstronni, by wpisać się w
agilowe założenie, które mówi, że każdy członek zespołu może wykonać dowolne
zadanie - Tech Writer ma swoje zadania, reszta zespołu swoje. Dodatkowo może
okazać się, że Tech Writer nie nadąża za resztą zespołu i pracuje nad czymś, co
jego koledzy programiści skończyli dwa tygodnie wcześniej. W takim razie jakie
jest dobre rozwiązanie? Paul zaproponował, żeby zapomnieć o scrumie znanym z
Agile i pomyśleć o scrumie takim jak w rugby, w którym istnieje podział na
podzespoły. Tech Writer nie jest inżynierem i to jest jak najbardziej w
porządku. Trzeba stworzyć osobny zespół Tech Writerów i oddzielić zadania
dokumentacyjne od zadań inżynierskich. Taki właśnie styl pracy przyjęto w
firmie, w której pracuje Paul. Inżynierowie tworzą pierwszy szkic dokumentacji i
potem przekazują go Tech Writerom do obróbki, dzięki czemu można zamknąć proces
inżynierski bez czekania na dokumentację. Jest to ciekawe podejście do tematu,
nad którym można się zastanowić. Jednak należy pamiętać, że każda firma rządzi
się swoimi prawami i nie zawsze to co zadziałało w jednej, sprawdzi się w innej.

https://twitter.com/MChabowski/status/777789648303251456

#### Potrzeba ciągłego doskonalenia

**István Zoltán Szabó**, znany również jako Steve, w swojej prezentacji
[Writing as a non-native speaker](http://www.writethedocs.org/conf/eu/2016/speakers/#speaker-eu-2016-istvan-zoltan-szabo)
opowiadał o wyzwaniach  jakim stawia czoło pracując w języku angielskim, który
nie jest jego językiem ojczystym. Prowadzący stwierdził, że język jest
najpotężniejszym narzędziem jakie stworzyła natura, dlatego ważne jest, żeby
poszerzać swój zasób słownictwa. Jedną z najbardziej dla niego frustrujących
rzeczy jest to, że nie umie czasami po angielsku wytłumaczyć jakiejś koncepcji,
którą jest w stanie bez problemu wyjaśnić po węgiersku. Oprócz wzbogacania
słownictwa, musimy pracować nad tym, żeby informacje, które przekazujemy były
prostsze i nie zawierały zbędnych elementów. Najlepiej oddaje to myśl Blaise'a
Pascala - "Gdybym miał więcej czasu, napisałbym krótszy list". Poza poziomem
złożoności informacji istnieje także problem błędów tłumaczeniowych wynikających
z różnic pomiędzy językiem angielskim i innymi językami. Steve przytoczył kilka
przykładów, które pokazywały popularne błędy w tłumaczeniu zdań węgierskich,
czeskich i chińskich na angielski. Kolejnym punktem prezentacji były porady w
jaki sposób przezwyciężać swoje ograniczenia. Najbardziej w głowie utkwiło nam:
"Write drunk, edit sober" 😊 A tak poważnie, to na przykład proces pisania można
rozbić na kilka etapów. Na początku tworzymy strukturę, nie zwracamy uwagi na
gramatykę, tylko skupiamy się na samym pisaniu. Następnie zostawiamy tekst na
jakiś czas. Kiedy do niego wrócimy, poprawiamy wszelkie błędy i niedociągnięcia.
Dobrą praktyką jest też przeczytanie tekstu na głos. Po skończonej edycji,
wysyłamy tekst do edytora. Oprócz tego Steve rekomendował oglądanie seriali,
ponieważ dzięki temu można nauczyć się aktualnego, żywego języka oraz zapoznać
się z popkulturą, która wdziera się w różne dziedziny życia. Poznanie jej pomaga
zrozumieć rzeczywistość. Dobrym pomysłem jest również znalezienie sobie mentora,
który ma większe doświadczenie i będzie nas chciał poprowadzić, prowadzenie
pamiętnika czy czytanie blogów. Była to bardzo solidnie przygotowana
prezentacja. Widać było, że prowadzący włożył w nią sporo wysiłku i serca,
dzięki czemu jego wystąpienie stało na wysokim poziomie.

https://twitter.com/DaveDri/status/777801845733548032

#### Dokumentacja tylko dla twardzieli

Kolejnym ciekawym wystąpieniem pierwszego dnia była
prezentacja [Operations Technical Writing for Data Centers](http://www.writethedocs.org/conf/eu/2016/speakers/#speaker-eu-2016-joan-wendt)
poprowadzona przez **Joan Wendt**, która tworzy dokumentację do sprzętu
używanego w centrach danych Google. Jej zadaniem jest dostarczanie informacji o
tym jak instalować i konfigurować routery, serwery, jak odpowiednio poprowadzić
wiązki kablowe oraz jak działają systemy zasilania i chłodzenia wspomagające
główny sprzęt. W tym celu musi współpracować z inżynierami w centrach danych i
robić sporo zdjęć sprzętu. Proces tworzenia dokumentacji obejmuje takie kroki
jak: spotkania projektowe z inżynierami, praca w laboratorium w celu zrobienia
zdjęć prototypu, odwiedzenie pierwszej wersji centrum danych, stworzenie szkicu,
a następnie powrót do centrum w celu przetestowania dokumentacji. Po testach
publikowana jest wersja produkcyjna dokumentacji.

Prowadząca pokazała nam kilka próbek dokumentacji jaką tworzy. Czasami z pozoru
proste rzeczy, jak wiązka kabli, wymagają rozbudowanego opisu, bo np. ich
instalacja wymaga wykonania 19 kroków w trzech osobnych procedurach. W
większości przypadków dokumenty zawierają procedury z krokami oraz dużo dobrych
praktyk i porad. Język stosowany w nich jest tak zwięzły, że Tech Writerzy
pomijają nawet przedimki określone i nieokreślone. Nie skupiają się zbytnio na
formatowaniu, a zamiast zrzutów ekranu robią zdjęcia - duże ilości zdjęć z
różnych perspektyw, przez co inżynierowie muszą powtarzać procesy montażu, żeby
każdy krok został uwieczniony. Praca z takim rodzajem dokumentacji niesie ze
sobą sporo wyzwań. Zamiast wygodnej sukienki i szpilek trzeba nosić buty
robotnicze, kask, odblaskową kamizelkę, okulary, uprząż, a nawet zatyczki do
uszu. Ponadto trzeba przywiązywać dużą wagę do szczegółów, ponieważ projekty
kosztują miliony i źle napisana instrukcja może mieć duże konsekwencje finansowe
albo może spowodować, że ktoś ulegnie wypadkowi. Taki rodzaj pracy jest
wymagający fizycznie i wiąże się też z częstymi wyjazdami służbowymi. Jednak
można mieć satysfakcję z tego, że tajemna wiedza inżynierów zostaje przez nas
przelana na papier, przez co pewne procedury zostają ustandaryzowane. Dla osób,
które na co dzień opisują oprogramowanie w komfortowym, klimatyzowanym
pomieszczeniu, taki tryb pracy może zakrawać na science fiction. Jak widać,
pisanie dokumentacji to nie zawsze kawka i laptop w zaciszu własnego biurka 😉

#### Jeden zrzut ekranu jest wart więcej niż tysiąc słów

Pod warunkiem, że jest dobrze zrobiony. Ten temat w swojej krótkiej prezentacji
[When bad screenshots happen to good writers](http://www.writethedocs.org/conf/eu/2016/speakers/#speaker-eu-2016-swapnil-ogale)
poruszył **Swapnil Ogale**. Prowadzący porównał naszą chęć posiadania zrzutów
ekranu w dokumentacji do kokainy - nie potrzebujemy jej, może nas zabić, ale
niesamowicie jej pragniemy. Z badań jakie przeprowadził Swapnil wynika, że 86% z
przebadanych Tech Writerów sama robi zrzuty ekranu do dokumentacji. To dobra
wiadomość, ponieważ w większości przypadków to właśnie dokumentaliści mają wpływ
na to jak one wyglądają. Zła wiadomość jednak jest taka, że 60% respondentów na
pytanie czy podręcznik stylu w ich firmie obejmuje dobre praktyki dotyczące
robienia zrzutów ekranu, odpowiedziało przecząco. Często powodem był po prostu
brak istnienia jakiekolwiek podręcznika. Prowadzący pokazał nam jako przestrogę
przykłady źle wykonanych zrzutów ekranu. Były one odzwierciedleniem najczęściej
popełnianych błędów, takich jak za duża ilość kontekstu, brak wskazania sekcji,
o których mówi tekst czy zamazany obraz. Takie niedociągnięcia wynikają z braku
zrozumienia, że dobry zrzut ekranu nie powstaje w kilka sekund, że musi być
przemyślany i dostosowany do treści. Poza tym częstym problemem jest goniący
termin wypuszczenia nowej wersji produktu, przez co zrzuty ekranu robi się
niedbale. Co możemy zrobić, żeby było lepiej? Przede wszystkim trzeba stworzyć
dobre praktyki dotyczące robienia "screenów" i je udostępnić innym. Można też
zmienić narzędzia na lepsze, oferujące więcej możliwości. Warto też zastanowić
się dłużej nad tym jaki cel ma nasz zrzut ekranu. Na koniec prowadzący pokazał
kilka przykładów porządnie wykonanych "screenów". Były one dobrze docięte,
zastosowane były elementy takie jak dymki z opisami i powiększenia ważnych
fragmentów. Być może prezentacja nie była bardzo odkrywcza, ale znalazło się w
niej sporo praktycznych przykładów. Takie "mięsiste" prezentacje lubimy
najbardziej, bo można z nich wynieść najwięcej wskazówek.

https://twitter.com/kmdk/status/777870861634248704

### Wieczorne rozmowy niekontrolowane

Jak wiadomo nie samą treścią Tech Writer żyje, dlatego organizatorzy po
skończonych prezentacjach zaprosili uczestników do klubu Lávka, w którym
odbywała się zeszłoroczna edycja konferencji. Miejsce bardzo klimatyczne,
zlokalizowane w sąsiedztwie Mostu Karola. Niestety, pogoda nie dopisała, więc
nie za bardzo można było korzystać z uroków dostępnego tarasu. Jednak pomimo
chłodu i opadów, atmosfera w środku nastrajała pozytywnie i zachęcała do
nawiązywania nowych znajomości oraz wymiany doświadczeń i wizytówek przy
niejednym kuflu dobrego, czeskiego piwa.

### Drugi dzień prezentacji (wtorek)

Drugiego dnia na scenie pojawiło się 10 prelegentów. Poniżej przedstawiamy
wybrane prezentacje.

#### Jakość jakości nierówna

Temat jakości dokumentacji został poruszony przez **Rionę MacNamara** podczas
prezentacji
[As Good As It Gets: Why Better Trumps Best](http://www.writethedocs.org/conf/eu/2016/speakers/#speaker-eu-2016-riona-macnamara).
Ulubionym pytaniem prowadzącej, które zadaje podczas rozmowy kwalifikacyjnej
jest: "Skąd wiesz, że Twoja dokumentacja jest dobra?". Odpowiedzi są tak różne
jak sami kandydaci. To wskazuje na brak ugruntowanych standardów świadczących o
jakości dokumentacji. Dlatego istnieje potrzeba stworzenia wytycznych, którymi
będzie można się kierować oceniając jakość. Riona przedstawiła dwa aspekty
jakości dokumentacji - strukturalny i funkcjonalny. Pierwszy z nich jest łatwy
do sprawdzenia, ponieważ odnosi się do tego w jaki sposób jest napisany
dokument - czy nie zawiera błędów, czy jest zgodny z podręcznikiem stylu oraz
czy łatwo się po nim poruszać. Drugi z nich odnosi się do efektywności
dokumentu, czyli tego czy spełnia on swoje zadanie i czy pozwala użytkownikom
osiągnąć ich cele. Żebyśmy lepiej mogli poczuć różnicę między tymi dwoma typami
jakości, prowadząca pokazała nam krótki filmik, który był dobrze zmontowany,
ciekawy, ale nie spełniał swojego celu. Ogólna zasada jest taka, że jakość
funkcjonalna może opierać się na jakości strukturalnej, ale jakość funkcjonalna
jest ważniejsza. Przez to dokument, który ma wysoką jakość strukturalną, ale
niską jakość funkcjonalną jest ogólnie słabej jakości. Dlatego przede wszystkim
powinniśmy się skupić na zapewnieniu jakości funkcjonalnej naszej dokumentacji,
dzięki czemu będzie ona przydatna dla użytkowników. Zapewne idee przedstawione w
tej prezentacji nie są Wam obce, ale teraz przynajmniej nasza wiedza jest
bardziej uporządkowana i wiemy jak nazywać rzeczy po imieniu.

https://twitter.com/PeterRylands/status/778142098566553600

#### W pogoni za releasem

**Rachel Whitton** podczas wystąpienia
[Delivering High-Velocity Docs that Keep Pace with Rapid Release Cycles](http://www.writethedocs.org/conf/eu/2016/speakers/#speaker-eu-2016-rachel-whitton)
opowiedziała w jaki sposób można sprawić, by dokumentacja nadążała za rozwojem
produktu, używając przykładu ze swojej firmy. Na początku dokumentacja nie była
dostarczana regularnie. Zespół miał dobre chęci, ale proces jej tworzenia nie
był zgrany z procesem tworzenia oprogramowania, przez co dokumentacja powstawała
zawsze za późno. Żeby zmienić ten stan rzeczy, firma zdecydowała się na pewne
zmiany. Jedną z nich było publiczne dokumentowanie przyszłych funkcji oraz
dopuszczenie osób spoza firmy do procesu tworzenia dokumentacji. Dzięki temu
uzyskano bazę testerów, dzielących się swoimi opiniami. Kolejnym krokiem było
uproszczenie procesu recenzowania treści poprzez takie ustawienie priorytetów,
by skupić się tylko na najpopularniejszych scenariuszach użycia produktu.
Następnie zintegrowano GitHuba ze Slackiem, co pozwoliło usprawnić komunikowanie
zmian. Obecnie eksperci dostają powiadomienie z linkiem, który klikają, żeby
wyświetlić odpowiedni kod. Następnie przyszła pora by zautomatyzować pewne
procesy, dzięki czemu dokumentacja jest sprawdzana, np. pod kątem
niedziałających linków, po czym publikowana w odpowiednim miejscu. Tutaj warto
wspomnieć o jednej rzeczy. Przed rozpoczęciem prac nad automatyzacją, warto
przyjrzeć się narzędziom, które już są wykorzystywane w firmie. Jest szansa, że
istnieje jakieś gotowe rozwiązanie, które będzie można przenieść na grunt
dokumentacyjny. Wszystkie opisane powyżej działania pozwoliły na usprawnienie
procesu dostarczania dokumentacji. Może będzie to dla Was inspiracja.

https://twitter.com/amybeukenex/status/778176865316040705

#### Dokumentacja i wsparcie klienta dwa bratanki

**Sarah Chambers** w swojej prezentacji
[Documentarians and Support: Work Better Together](http://www.writethedocs.org/conf/eu/2016/speakers/#speaker-eu-2016-sarah-chambers)
mówiła o mocy płynącej z połączenia sił działu dokumentacji i wsparcia klienta.
Tech Writerzy mogą się wiele dowiedzieć od swoich kolegów z działu supportu,
ponieważ to oni rozmawiają codziennie z klientami i znają ich potrzeby. W
trakcie swojej pracy zbierają sporą ilość danych, które pozwalają na
stwierdzenie w jaki sposób klienci korzystają z produktu oraz pomagają ustalić
"wskaźnik samoobsługi" (self-service ratio), czyli jak często użytkownicy sami
rozwiązują problemy korzystając z dostępnej dokumentacji. Wskaźnik ten można
obliczyć na podstawie liczby wyświetleń dokumentu podzielonej przez liczbę
zgłoszonych problemów. Jeśli dokument jest przydatny, liczba problemów powinna
maleć. Za punkt odniesienia powinniśmy przyjąć 12 wyświetleń na 1 zgłoszony
problem. Sarah pokazała również w jaki sposób w jej firmie zbierane są dane.
Zgłaszane problemy są przypisywane do jednej z trzech kategorii: porada (howto),
problem (bug), opinia (feedback). Dzięki temu są w stanie określić na co
pracownicy wsparcia klienta przeznaczają najwięcej czasu. Oprócz tego prowadzą
statystyki, które dokumenty mają najwyższy "wskaźnik samoobsługi". Głównym
przekazem prezentacji była zachęta do działania osób odpowiedzialnych za
dokumentację i wsparcie klienta we wspólnym celu. Niby wszyscy o tym wiemy, ale
w praktyce rzadko tak się dzieje. Może czas to zmienić?

https://twitter.com/amybeukenex/status/778212229091102720

#### Czego pragną programiści

O tym właśnie opowiadał **Michael Meng** w swoim wystąpieniu zatytułowanym
[API documentation: Exploring the information needs of software developers](http://www.writethedocs.org/conf/eu/2016/speakers/#speaker-eu-2016-michael-meng).
Wielu uczestników uznało je za jedno z najlepszych jakie miały miejsce podczas
konferencji. Michael podzielił się z nami wynikami badań, które zostały
przeprowadzone na programistach korzystających z dokumentacji do API. Ich celem
było dowiedzieć się jakich informacji programiści szukają kiedy uczą się nowego
API i próbują wykonać zadania programistyczne. W pierwszej fazie testów, zespół
Michaela przeprowadził rozmowy z dwudziestoma programistami, a następnie
stworzył ankietę, w której wzięło udział kolejnych 110 programistów. W drugiej
fazie testów została przyjęta inna strategia. Zamiast zadawać uczestnikom
pytania, poproszono ich o wykonanie kliku prostych zadań przy użyciu API,
którego nie znali. Następnie zespół badawczy obserwował w jaki sposób
programiści podeszli do swoich zadań, i które fragmenty dokumentacji
dostarczonej wraz API wykorzystali. Okazało się, że główną rzeczą jakiej
programiści w niej szukali były próbki kodu. Pozostałe informacje były przez
nich pomijane. W tym miejscu można by się pokusić o dobrze wszystkim znane
stwierdzenie "i tak tego nikt nie czyta" 😉 Świetna prezentacja wypełniona dużą
ilością przydatnych informacji z dziedziny testowania użyteczności.

https://twitter.com/baitman/status/778222644349075456

### Szybcy jak błyskawica i niekonferencyjni

W poniedziałek i we wtorek po lunchu, scena zamieniała się na 30 minut w swego
rodzaju [Speakers' Corner](https://en.wikipedia.org/wiki/Speakers%27_Corner).
Każdy mógł mieć swoje 5 minut, dosłownie. Zasada była prosta - kto pierwszy ten
lepszy. Wystarczyło wpisać się odpowiednio wcześnie na listę wywieszoną w holu,
żeby poprowadzić szybką prezentację (lightning talk) na wybrany przez siebie
temat. Chętnych nie brakowało - wolne miejsca rozeszły się bardzo szybko, a ci
którzy za długo się zastanawiali, z nadzieją wpisywali się na listę rezerwowych.
W trakcie dwóch sesji przez scenę przewinęło się naprawdę sporo osób, które
poruszały przeróżne tematy, takie jak
[darmowy mechanizm wyszukiwania](http://community.algolia.com/docsearch/)
stworzony przez firmę Algolia, rola sztucznej inteligencji w dokumentacji i
przepowiednie powrotu nowego, mądrzejszego Clippy'ego, inicjatywa związana z
[testowaniem dokumentacji](https://testthedocs.org/) oraz w jaki sposób
powinniśmy opowiadać o tym co robi osoba tworząca dokumentację, żeby nasi
rozmówcy nie pomyśleli, że to najnudniejszy zawód świata. Ponadto mogliśmy się
dowiedzieć o inicjatywie zbudowania społeczności dokumentacyjnej na Ukrainie,
która rozpoczęła się od utworzenia branżowego
[bloga](http://informaze.wordpress.com) oraz o organizacjach związanych z
komunikacją techniczną działających w Europie. Nieskromnie wspomnimy, że nasz
portal również został ujęty w tym zestawieniu 😊 Sesje z szybkimi wystąpienami
okazały się bardzo trafionym pomysłem. Zdecydowanie zwiększyły dynamikę
konferencji.

Organizatorzy zadbali również o uczestników, którzy nie byli w stanie cały dzień
słuchać prezentacji. W poniedziałek i wtorek, w godzinach od 13:00 do 17:00, w
osobnej sali odbywały się sesje w formule niekonferencji (unconference). Były to
luźne spotkania, w których uczestnicy podejmowali dyskusję na temat ustalony
przez organizatora sesji bez wyznaczania konkretnego mówcy, którego słucha
reszta uczestników. Sesje cieszyły się zróżnicowanym powodzeniem, mocno
uzależnionym od prezentacji, które były prowadzone w tym czasie w sali obok.
Była to ciekawa propozycja odskoczni od głównych wydarzeń, jednak czasami
przegrywała z przyciągającym tematem wystąpienia.

### Garść ogólnych spostrzeżeń

W tym roku organizatorzy postanowili umiejscowić konferencję w sali balowej
[Autoklub České republiky](http://www.ganimed.cz/). Według nas był to bardzo
dobry wybór, zarówno pod względem lokalizacji (w pobliżu centrum i dworca
autobusowego) jak i panującego we wnętrzu klimatu. Dodatkowym plusem była także
dbałość o to, żeby uczestnicy mieli nie tylko odpowiednią ilość miejsca, ale
także siły podczas zaplanowanych atrakcji. Rano można było zjeść śniadanie, a w
okolicach południa solidny lunch. Oprócz tego były również przerwy kawowe,
podczas których serwowano przekąski. Wszystko było smaczne i, co najważniejsze,
wliczone w cenę wejściówki.

Proces rejestracji przebiegł bardzo sprawnie. Oprócz identyfikatora, uczestnicy
dostawali w pakiecie koszulkę konferencyjną. Ciekawostką był zorganizowany na
Twitterze konkurs na najlepiej ozdobiony identyfikator. Zgłoszeń możecie szukać
za pomocą hashtaga
[#wtdbadge](https://twitter.com/search?q=%23wtdbadge&src=typd).

Warto wspomnieć o tym, że podczas prezentacji organizatorzy dbali o to, żeby
wszystko przebiegało według planu. Ciekawym rozwiązaniem było użycie gongu,
który sygnalizował koniec przerw. Dzięki temu uczestnicy byli bardziej
zdyscyplinowani. Przywodzi to na myśl efekt dzwonka w szkole 😉

Niestandardowym rozwiązaniem był całkowity brak stoisk firmowych. Prawdopodobnie
formuła konferencji nie przewiduje takiego elementu. Kolejną rzeczą jaką
zauważyliśmy, był brak czasu na pytania po prezentacjach. Być może organizatorzy
stwierdzili, że lepszy efekt można osiągnąć zadając pytania prowadzącemu w
cztery oczy.

Jedynym uciążliwym niedociągnięciem było połączenie Wi-Fi, które często się
rozłączało. Wiadomo, że głownym celem udziału w konferencji jest słuchanie
wystąpień, jednak porządne łącze podczas takiego wydarzenia to podstawa.

### Podsumowanie

Poziom prezentacji był, jak często w przypadku takich imprez, zróżnicowany.
Organizatorzy udostępnili już
[nagrania wystąpień](https://www.youtube.com/playlist?list=PLZAeFn6dfHpnN8fXXHwPtPY33aLGGhYLJ),
dzięki czemu możecie sami ocenić na ile są dla Was przydatne. Pod względem
organizacji nie ma się za bardzo do czego przyczepić, no może poza wspomnianym
wyżej problemem z Wi-Fi 😉 Atmosfera była pozytywna, a networking bardzo udany.
Umiejscowienie konferencji w mieście takim jak Praga było kolejnym powodem, dla
którego warto było wziąć w niej udział. Dla nas ważne było również to, że
mogliśmy spotkać specjalistów z krajów takich jak Węgry czy Rumunia, które,
podobnie jak Polska, są "rynkami wschodzącymi" dla komunikacji technicznej.
Biorąc pod uwagę wszelkie aspekty konferencji, zdecydowanie polecamy to
wydarzenie, zwłaszcza, że stosunek jakości do ceny jest bardzo dobry.

Na koniec odsyłamy Was do
[galerii zdjęć](https://www.flickr.com/photos/writethedocs/albums/72157674031974295).
Być może będzie to dodatkowa zachęta do wzięcia udziału w przyszłorocznej edycji
Write the Docs. Na tę chwilę nie wiadomo jeszcze gdzie się odbędzie. Różne
miasta są brane pod uwagę, a wśród, jak się dowiedzieliśmy, także Kraków. Jeśli
chcecie trzymać rękę na pulsie to możecie śledzić profil Write the Docs na
[Twitterze](https://twitter.com/writethedocs) i dołączyć do ich
[kanału Slack](http://slack.writethedocs.org/).

P.S. Nie tylko my pokusiliśmy się o podsumowanie Write the Docs Europe 2016.
Relacje innych uczestników w języku angielskim dostępne są
[tu](https://icreatedocs.wordpress.com/2016/09/28/write-the-docs-prague-day-1-summary/),
[tu](https://icreatedocs.wordpress.com/2016/09/29/write-the-docs-prague-day-2-summary/)
i jeszcze
[tu](http://meetups.pixelastic.com/2016/09/19/writethedocs-europe-2016/). A
jeśli nadal Wam mało, to możecie dodatkowo zajrzeć do notatek z prezentacji (też
w języku angielskim), które znajdziecie pod
[tym](http://www.winglemeyer.org/technology/2016/09/20/wtd.html/) i
[tym](https://docs.google.com/document/d/1Mr0vYuk6yP-OybDTQ_Zs1vBQsg7LxqlweM_oppJZVqw/edit)
linkiem.

https://twitter.com/writethedocs/status/778198596428689408
