---
title: 'Naucz się sam(a) - część 6'
authors: agnieszka
date: '2015-11-17'
tags:
  - 'dobre-praktyki'
  - 'przykłady'
  - 'warsztat'
  - 'edukacja'
  - 'kariera'
  - 'literatura'
coverImage: 'techwri_book_small.jpg'
---

Bez względu na to czy jesteście chwilowo zainteresowani tematyką komunikacji
technicznej, wiążecie z nią swoją przyszłą karierę czy też jesteście już
doświadczonymi Technical Writerami, książka **The Insider’s Guide to Technical
Writing** autorstwa **Kristy Van Laan** jest warta tego, by zająć miejsce w
Waszej biblioteczce.

<!--truncate-->

Książka jest w szczególności skierowana do osób nie posiadających doświadczenia
lub rozpoczynających karierę w Technical Writingu. Jednak nie oznacza to, że
długoletni pracownicy zajmujący się dokumentacją nie znajdą w niej nic
ciekawego. Naszym zdaniem osoby z doświadczeniem mogą sobie odświeżyć,
uporządkować i ugruntować posiadaną już wiedzę.

Zdecydowanym plusem jest użycie zrozumiałego języka, dzięki któremu poradnik
staje się całkiem przyjemną lekturą. Dodatkowo organizacja całego materiału
(blisko 350 stron), jest klarowna, pozwala ułożyć sobie w głowie materiał, tak
by każdy kolejny dział został dobrze zrozumiany i zapamiętany.

Skoro już o strukturze książki mowa, to zawarte w niej dwadzieścia cztery
rozdziały zostały podzielone na sześć głównych części:

1. **Is This Job for Me?** - kim jest Technical Writer oraz czym się tak
   naprawdę zajmuje; jakie cechy i umiejętności powinna mieć osoba chcąca
   odnaleźć się w branży; w jaki sposób zdobyć wiedzę i doświadczenie oraz jak
   zdobyć kontakty, by dostać wymarzoną posadę.
2. **Building the Foundation** - jak pisać dobrą dokumentację; najlepsze
   praktyki w dążeniu do perfekcji w pisaniu; odbiorca i jego rola w tworzeniu
   dokumentacji; rodzaje dokumentacji.
3. **The Best Laid Plans** - planowanie i proces tworzenia dokumentacji; Subject
   Matter Expert; jak pisać i na kiedy pisać; wybór odpowiedniego narzędzia.
4. **On the Job** - pierwszy projekt; uzyskiwanie informacji i przetworzenie ich
   na potrzebną dokumentację; nanoszenie poprawek; edycja materiału oraz
   zamykanie projektu.
5. **The Tech Writer Toolkit** - podręcznik stylu; projekt dokumentacji i jej
   obraz wizualny; tworzenie szablonów.
6. **I Love My Job, I Love My Job, I Love My Job...** - różne możliwości
   zatrudnienia oraz miejsca pracy; "ciemna" strona Technical Writingu; plan
   kariery i ciągły rozwój.

Jako dodatek książka zawiera słowniczek Technical Writera, a także listę lektur
oraz stron internetowych, które warto przeczytać.

Bardzo nam przypadły do gustu notki na marginesie, które zostały podzielone na
trzy grupy:

- **Insiders Know** - rady, które pomogą podnieść poziom pracy lub sprawią, że
  będzie ona łatwiejsza, a przez to przyjemniejsza.
- **Coffee Break** - rozluźniające anegdotki, które dają odetchnąć mózgowi od
  bardzo dużej ilości informacji zawartych w tekście głównym.
- **True Stories** - prawdziwe historie z życia Technical Writerów.

Notki pełnią rolę relaksującego przerywnika, gdy tekst główny staje się nużący,
dodatkowo są także doskonałym podsumowaniem omawianego materiału, co ułatwia
zapamiętanie szeregu praktycznych wskazówek opracowanych przez autorkę.

Czytając **The Insider's Guide to Technical Writing** odnosi się wrażenie, że
autorka dobrze wie o czym pisze, jest osobą doświadczoną, orientuje się w
omawianym temacie i chętnie tym doświadczeniem dzieli się z czytelnikiem.
Zresztą zaglądnijcie do jej [CV](http://kvanlaan.com/respg.html) oraz
[stronę internetową](http://kvanlaan.com/), a przekonacie się, że ma niemałą
wiedzę w opisywanym temacie. Dodatkowo, praca jest bardzo rzetelna, a przy tym
przyjemna w odbiorze, co zdecydowanie ułatwia ogarnięcie tak wielu informacji.

Nam szczególnie spodobało się przedstawienie pracy Technical Writera jako zlepku
bardzo wielu zadań wykonywanych prawie jednocześnie. Świetnie zostało to
opisane w rozdziale drugim, pokazując, że pisanie to tak na prawdę niewielki
obszar jakim zajmują się dokumentaliści. Informacje te mogą być szczególnie
przydatne dla początkujących Technical Writerów, którym łatwiej będzie w
pierwszych dniach pracy.

Jedyny minus jaki dostrzegamy to pisanie w realiach amerykańskiego światka
Technical Writingu, co nie zawsze ma odzwierciedlenie w kraju nad Wisłą. Mamy
jednak nadzieję, że za 30 lat (tyle lat mniej więcej ma już Technical Writing za
oceanem) i u nas będzie to tak samo prężnie działająca branża.

Według nas jest to pozycja warta przeczytania na każdym etapie kariery Technical
Writera. Osoby bez doświadczenia poznają nasz zawód niejako od podszewki, a te z
doświadczeniem znajdą wiele przydatnych informacji, dzięki którym ich kariera
ciągle będzie rozwojowa.

Przyjemnej lektury!

P. S. Nadmienimy jeszcze, że dla nas lektura tej książki w języku oryginalnego
wydania (czyli po angielsku) była znakomitą okazją by podszlifować słownictwo i
przekonać się, jak używać we właściwym kontekście wielu branżowych terminów.
Jeśli chcecie zapoznać się z wrażeniami innych czytelników książki zachęcamy do
zaglądnięcia
[tutaj](http://techwhirl.com/book-review-insiders-guide-to-technical-writing/),
[tutaj](http://matthewhelmke.net/2012/08/the-insiders-guide-to-technical-writing/) oraz
[tutaj](http://xmlpress.net/publications/insidersguide/).
