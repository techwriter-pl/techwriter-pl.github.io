---
title: 'WRITE THE DOCS PRAGUE 2022 – CZEGO SIĘ SPODZIEWAĆ'
authors: agnieszka
date: '2022-08-12'
tags:
  - 'news'
  - 'ze-świata'
  - 'dokumentacja'
  - 'edukacja'
  - 'kariera'
  - 'konferencje'
  - 'praca'
  - 'społeczność'
  - 'write-the-docs'
coverImage: 'write_the_docs_prague_2022.png'
---

Termin tegorocznej edycji konferencji Write the Docs Prague zbliża się
nieubłaganie. Podobnie jak w poprzednich latach, z przyjemnością objęliśmy to
wydarzenie patronatem 🙂 Poniżej znajdziecie garść najważniejszych informacji na
jej temat.

<!--truncate-->

#### Co, gdzie i kiedy?

Pomimo zmian związanych z wytycznymi dotyczącymi pandemii organizatorzy
pozostali w tym roku przy formacie **online**. Termin wydarzenia to **11-13
września**.

Skrótowy program konferencji:

- Niedziela (11 września)
  – [Writing Day](https://www.writethedocs.org/conf/prague/2022/writing-day/) oraz
  powitanie uczestników na platformie online. Przewidywany czas to godziny od
  10:00 do 18:00.
- Poniedziałek (12 września) – pierwszy dzień konferencji – przewidywany czas to
  10:00-18:00. W planie: oficjalne otwarcie, pierwsze
  prelekcje, [Unconference](https://www.writethedocs.org/conf/prague/2022/unconference/) (10:45-18:00)
  oraz wieczorna impreza zapoznawcza od 19:00 do 21:00 😉. Wiadomo już, że każda
  prelekcja będzie trwała około 30 minut. Większość prelegentów odpowie też na
  pytania uczestników w moderowanej sesji Q&A. Informacje dotyczące wieczornego
  eventu zostaną zapewne przekazane uczestnikom wraz z pojawieniem się
  szczegółowego programu.
- Wtorek (13 września) – drugi dzień konferencji –  przewidywany czas to
  10:00-18:00. W planie: dalsze
  prelekcje, [Job Fair](https://www.writethedocs.org/conf/prague/2022/job-fair/) (10:00-12:00),
  Unconference (15:15-18:00), zakończenie konferencji. Podobnie jak w pierwszym
  dniu wydarzenia, prelekcje będą trwały około 30 minut, a po nich nastąpi sesja
  Q&A.

Szczegółowy program oraz omówienie prelekcji, w których będziecie mogli wziąć
udział są dostępne
[tutaj](https://www.writethedocs.org/conf/prague/2022/schedule/). Poniżej
przedstawiamy kilka wystąpień, które wydają się nam najciekawsze. Jesteśmy
ciekawi czy pokrywają się one z Waszymi wyborami - zachęcamy do dyskusji w
komentarzach 😉.

#### Prelekcje – subiektywny wybór

Wiadomo już, że podczas dwóch dni konferencji odbędzie się 12 prelekcji. Każda z
nich ma trwać około 30 minut. Większość prelegentów będzie miała moderowaną
sesję pytań i odpowiedzi na żywo po każdym zestawie 2 prelekcji.

Poniższe tematy szczególnie zwróciły naszą uwagę, choć w tym roku każda z
propozycji wzbudza zainteresowanie:

- **Jeff Smith "The Art of Asking Questions"** - zadawanie pytań może być
  zniechęcające, zwłaszcza w kontaktach z bardziej technicznymi kolegami z
  zespołu czy ekspertami merytorycznymi, którzy mają w głowie wiedzę, która
  wymaga udokumentowania. Jaka jest najlepsza metoda interakcji z taką osobą?
  Kiedy jest najlepszy czas? Czy w ogóle odpowiedzą? Jeśli nie ma odpowiedzi,
  czy należy naciskać mocniej? Może to zniechęcać i odwracać od dociekliwości,
  zwłaszcza, gdy z natury jesteś osobą nieśmiałą lub zamkniętą w sobie. W tym
  wykładzie Jeff omówi różne bolączki dotykające technical writerów w kontekście
  zadawania pytań i zbierania informacji. Poda kilka jasnych przykładów z
  własnego doświadczenia i pokaże, jak wziąć pod uwagę takie rzeczy, jak: wiedza
  domenowa, ego, polityka wewnętrzna i inne, jednocześnie zbierając informacje
  potrzebne do pracy.
- **Emilia Juda-Özbay "Maintaining Documentation: Make It Easy!"** - wraz z
  Emilią przyjrzymy się bliżej sześciu blokerom często napotykanym w procesie
  utrzymywania dokumentacji, takim jak: słaba automatyzacja przepływu pracy,
  niejasne wytyczne czy brak identyfikowalności. Następnie omówimy konkretne
  ulepszenia, które można będzie wdrożyć we własnej organizacji, niezależnie od
  tego, jakiego języka programowania używamy lub kto czyta naszą dokumentację.
- **Tibs "Beyond spell checking - what else can we check automatically?"** -
  pisanie dokumentacji jest trudne, a wyłapywanie błędów w tej dokumentacji jest
  trudniejsze. Na szczęście, jeśli pracujemy w środowisku _docs-as-code_, możemy
  zastosować niektóre techniki używane przez programistów od dłuższego czasu, w
  szczególności _linting_ czyli automatyczne sprawdzanie tekstu pod kątem
  typowych błędów lub problemów stylistycznych. W tej prelekcji zostaną omówione
  niektóre możliwe sposoby sprawdzania, w tym sprawdzanie pisowni (to nadal
  ważne), sugerowanie zamienników słów/fraz (multi-cloud zamiast multicloud),
  zasady „jeśli to to tamto” (pamiętaj o rozwinięciu akronimu przy pierwszym
  użyciu) i dokładniejsze sprawdzanie ukierunkowania za pomocą prostego NLP
  (przetwarzania języka naturalnego). Zostanie także pokazane jak
  zaimplementować niektóre z tych technik, na przykładzie dokumentacji
  programistycznej Aivena o otwartym kodzie źródłowym.
- **Taylor Cole "Cultivating a Stakeholder Network for Our Docs: How Building
  Relationships Improves Our Content"** - dla wielu z nas pomaganie innym jest
  główną motywacją leżącą u podstaw wykonywanej przez nas pracy. Jako
  dokumentaliści pomaganie innym często oznacza tworzenie treści, które są
  naprawdę dostosowane do potrzeb naszych odbiorców. Jednak zapewnienie, że
  nasze wysiłki opłaci się satysfakcją klienta, może być trudne, ponieważ często
  otrzymujemy wymagania dotyczące dokumentów z drugiej ręki, a nie od osób,
  które najbardziej na nas polegają. Jeff opowie o tym, jak zbudował trwałe
  relacje ze społecznością zewnętrzną, aby lepiej wczuć się w potrzeby klientów
  i umożliwić ich sukces.Ta prezentacja jest dla każdego, kto chce dowiedzieć
  się, jak lepiej łączyć się i służyć ludziom, którzy konsumują Twoje treści.

Jeśli nie jesteście pewni czy warto wziąć udział w Write the Docs Prague 2022,
zapraszamy do naszych relacji z poprzednich edycji konferencji:

- [Write the Docs Prague 2021 (online)](http://techwriter.pl/relacja-z-konferenecji-write-the-docs-prague-2021/),
- [Write the Docs Prague 2020 (online)](http://techwriter.pl/relacja-z-write-the-docs-prague-2020-online/),
- [Write the Docs Prague 2019](http://techwriter.pl/nasza-relacja-z-write-the-docs-prague-2019/),
- [Write the Docs Prague 2018](http://techwriter.pl/write-the-docs-prague-2018-relacja/),
- [Write the Docs Prague 2017](http://techwriter.pl/write-the-docs-prague-2017-relacja/),
- [Write the Docs Europe 2016](http://techwriter.pl/write-the-docs-europe-2016-relacja/).

#### Rodzaje i ceny biletów

Osoby zainteresowane kupnem biletów
odsyłamy [na stronę](https://www.writethedocs.org/conf/prague/2022/tickets/), na
której znajdziecie szczegóły dotyczące poniższych rodzajów biletów:

- Bilet korporacyjny – gdy pracodawca płaci za bilet pracownika – €150.
- Bilet indywidualny – dla osób uczestniczących w konferencji na własny koszt,
  pracujących w wolontariacie, rządzie lub dla firm posiadających mniej niż 10
  pracowników – €100.
- Bilet dla studentów lub osób nieposiadających zatrudnienia – €25.
- Bilet korporacyjny typu „concierge” – oferta korporacyjnej usługi concierge,
  jeśli firma nie jest w stanie śledzić zwykłego procesu sprzedaży biletów za
  pośrednictwem strony internetowej. Przy jej pomocy można: dokonać płatności za
  pomocą faktury, przetwarzać zamówienia zakupu, przelewy bankowe, wypełniać
  formularze rejestracyjne dostawców i oferować inne wsparcie. Bilety zostaną
  wystawione po otrzymaniu płatności. Minimalny zakup to trzy bilety – €250.

Cena biletu zawiera:

- Przekaz na żywo wszystkich prelekcji.
- Możliwość zadania pytań prowadzącym po prelekcji (istnieje możliwość, że ta
  opcja nie będzie dostępna przy wszystkich prelekcjach).
- Dostęp do czatu, na którym będzie możliwość prowadzenia dyskusji z
  uczestnikami, prelegentami oraz sponsorami.
- Dostęp do platformy podczas Writing Day.
- Dostęp do wirtualnych targów pracy.

---

Wszystkim uczestnikom życzymy mnóstwa wrażeń oraz owocnej nauki i nowych
znajomości 😉 Tradycyjnie już, zapraszamy na naszą relację.
