---
title: 'Write the Docs Prague 2020 - co nas czeka?'
authors: agnieszka
date: '2020-09-03'
tags:
  - 'news'
  - 'ze-świata'
  - 'dokumentacja'
  - 'kariera'
  - 'konferencje'
  - 'praca'
  - 'społeczność'
  - 'write-the-docs'
coverImage: 'wtd_2020.png'
---

Powoli zbliża się tegoroczna edycja konferencji Write the Docs Prague. Podobnie
jak w poprzednich latach, z przyjemnością objęliśmy to wydarzenie patronatem 😊
Poniżej znajdziecie garść najważniejszych informacji na jej temat.

<!--truncate-->

#### Co, gdzie i kiedy?

W tym roku, z uwagi na panującą wciąż pandemię, konferencja odbędzie się w
formacie online w dniach **18 – 20 października**. Organizatorzy postarali się
jednak, by tegoroczna edycja jak najbardziej przypominała, dobrze już znany i
lubiany, format z poprzednich lat. Szczegółowe informacje znajdziecie na
[stronie konferencji](https://www.writethedocs.org/conf/prague/2020/).

Skrótowy program wydarzenia wygląda następująco:

- Niedziela (18 października) –
  [Writing Day](https://www.writethedocs.org/conf/prague/2020/writing-day/) oraz
  powitanie uczestników na platformie online.
- Poniedziałek (19 października) – pierwszy dzień konferencji – oficjalne
  otwarcie, pierwsze prelekcje,
  [Unconference](https://www.writethedocs.org/conf/prague/2020/unconference/)
  oraz wieczorna impreza zapoznawcza, podczas której możecie spodziewać się
  muzyki oraz różnych gier 😉.
- Wtorek (20 października) – drugi dzień konferencji – dalsze prelekcje,
  Unconference,
  [Job Fair](https://www.writethedocs.org/conf/prague/2020/job-fair/),
  zakończenie konferencji.

Szczegółowy program oraz omówienie prelekcji, w których będziecie mogli wziąć
udział są dostępne
[tutaj](https://www.writethedocs.org/conf/prague/2020/schedule/). Dajcie znać,
które tematy najbardziej Was zaciekawiły 🙂Poniżej przedstawiamy kilka
wystąpień, które najbardziej zainteresowały nas.

#### Prelekcje - subiektywny wybór

Wiadomo już, że podczas dwóch dni konferencji odbędzie się 16 prelekcji.
Poniższe tematy szczególnie zwróciły naszą uwagę.

**Karen Sawrey “Remote Job On-boarding: Top 10 Things We Can Do (Better)”** - w
swoim wystąpieniu Karen poruszy bardzo aktualny obecnie problem, a mianowicie
jak odnaleźć się w pracy technical writera kiedy pracę trzeba nagle przenieść z
biura do domu, a jedyny kontakt ze współpracownikami jest możliwy tylko z
użyciem narzędzi online. Jak przejść przez proces on-boardingu online będąc
nowym pracownikiem na tym stanowisku? Karen pokaże Wam ten problem na podstawie
własnych doświadczeń. Jednak wykład jest skierowany nie tylko do nowych
pracowników. Jego adresatem są również osoby, które powinny pomóc nowemu
technical writerowi w poznaniu miejsca pracy oraz obowiązków. Prelekcja Karen
pozwoli im lepiej zrozumieć problemy i frustracje z jakimi borykają się nowo
zatrudniane osoby, zwłaszcza w obecnej sytuacji panującej na świecie.

**Matt Reiner “Bake a Little Documentation Love into Your Product”** -
porównanie dokumentacji do deseru bardzo przypadło nam do gustu 😉. W swojej
prezentacji Matt pokaże jak ważne jest przekazywanie użytkownikom produktu wraz
z dołączoną do niego dobrą dokumentacją. Z punktu widzenia UI ułatwia to
korzystanie z produktu oraz zmniejsza ilość problemów zgłaszanych zespołom z
działu wsparcia klienta. Dobry przepis na sukces? Kucharz Matt chętnie się nim z
Wami podzieli.

**Myriam Jessier “Making documentation discoverable in search engines”** -
Myriam pokaże Wam jak pisać dokumentację, w której łatwo i szybko można wyszukać
potrzebne nam informacje. I chodzi nie tylko o wpisanie odpowiedniej frazy do
wyszukiwarki tekstowej, ale także użycie takich treści, by były łatwe do
rozpoznania dla wyszukiwarek posługujących się dźwiękiem i obrazem. To tu
poznacie różne sposoby wyszukiwania treści, dowiecie się jak działają
wyszukiwarki i w jaki sposób się uczą (algorytm B.E.R.T.), a także jak tworzyć
treść, by to właśnie ona została pokazana jako rezultat wyszukiwania.

Poza przykładowymi tematami, konferencja obfituje w ciekawe prelekcje związane z
tematyką dokumentacji. Z własnego doświadczenia wiemy, że udział w Write the
Docs to nie tylko zastrzyk nowej wiedzy, przekazanej w przystępny i
profesjonalny sposób. Jest to także okazja do poznania wielu osób z branży, z
którymi można świetnie spędzić czas. W tym roku nieco inaczej, bo przed
monitorem, ale to także sposób na zdobycie nowego doświadczenia 😉. Poniżej
zapraszamy do naszych relacji z poprzednich edycji konferencji:

- [Write the Docs  Prague 2019](http://techwriter.pl/nasza-relacja-z-write-the-docs-prague-2019/)
- [Write the Docs Prague 2018](http://techwriter.pl/write-the-docs-prague-2018-relacja/)
- [Write the Docs Prague 2017](http://techwriter.pl/write-the-docs-prague-2017-relacja/)
- [Write the Docs Europe 2016](http://techwriter.pl/write-the-docs-europe-2016-relacja/)

#### Rodzaje i ceny biletów

Osoby zainteresowane kupnem wejściówek odsyłamy
[tutaj](https://www.writethedocs.org/conf/prague/2020/tickets/), gdzie
znajdziecie szczegółowe informacje dotyczące poniższych rodzajów biletów:

- Bilet korporacyjny – gdy pracodawca płaci za bilet pracownika – €125.
- Bilet indywidualny – dla osób uczestniczących w konferencji na własny koszt,
  pracujących w wolontariacie, rządzie lub dla firm posiadających mniej niż 10
  pracowników – €75.
- Bilet dla studentów lub osób nieposiadających zatrudnienia – €25.

Cena biletu zawiera:

- Przekaz na żywo wszystkich prelekcji.
- Możliwość zadania pytań prowadzącym po prelekcji (istnieje możliwość, że ta
  opcja nie będzie dostępna).
- Dostęp do czatu, na którym będzie możliwość prowadzenia dyskusji z
  uczestnikami, prelegentami oraz sponsorami.
- Dostęp do platformy podczas Writing Day.
- Dostęp do wirtualnych targów pracy.

Nie pozostaje nam nic innego jak życzyć uczestnikom mnóstwa wrażeń oraz owocnej
nauki 😉 Tradycyjnie już, zapraszamy na naszą relację.
