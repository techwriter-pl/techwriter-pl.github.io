---
title: "Langłydż - part sewen"
date: "2014-06-26"
categories:
  - "warsztat"
  - "z-przymruzeniem-oka"
tags:
  - "humor"
  - "jezyk"
coverImage: "review.jpg"
---

Jeśli siedzisz właśnie na nudnym spotkaniu to temat powinien Cię zainteresować. Jeżeli nie - przeczytaj i tak - nauczysz się jak się organizuje nudne spotkania :). Oraz paru innych przydatnych rzeczy. Zapraszamy do riwiu naszej najnowszej lekcji języka langłydż.

**Riwiu** \[od ang. review\] - teoretycznie oznacza przegląd (np. dokumentu, projektu), recenzję (np. książki) albo [inspekcję](http://pl.wikipedia.org/wiki/Inspekcja) (np. jednostki wojskowej). A w praktyce? Ha, tu kryje się cały wachlarz wspaniałych możliwości. Oto możliwe scenariusze:

1. Potrzebujecie pomocy polegającej na przejrzeniu efektów Waszej pracy i wskazaniu ewentualnych poprawek, błędów, niedociągnięć, itp. Wysyłacie więc jakiejś osobie (w tym przypadku nazywanej **riwiułerem**) Wasz dokument i prośbę o riwiu. Naprawdę Wam zależy, żeby usłyszeć co ta konkretna osoba  sądzi o tym co właśnie spłodziliście. Riwiułer zapomina o Waszej prośbie, pół godziny przed terminem (albo już po) otwiera wysłany dokument, przewija go do samego końca nie czytając i zgłasza Wam 1-2 błędy odnoszące się do literówek lub użycia starego [szablonu](http://techwriter.pl/procedury-i-szablony/).
2. Wysoko postawiony menedżer odpowiedzialny za pracę kilkudziesięciu osób chce im pokazać jak bardzo interesuje się ich pracą i chwilę poudawać, że wie o co w tym wszystkim chodzi. Organizuje więc spotkanie (**prodżekts riwiu**), na które przychodzi 20 osób i po kolei każda z nich prezentuje (tzn. czyta ze slajdów) status swojego projektu. Pozostałe osoby w tym czasie riwiułują swoje smartfony, sufit lub paznokcie. Ćwiczenie należy powtarzać np. raz na miesiąc, nie zmieniając większości slajdów. Wygrywa ten, kto w swojej prezentacji użyje najwięcej koloru zielonego.
3. Trzeba podjąć jakąś decyzję. Mało tego, w przyszłości decyzja ta może mieć znaczące konsekwencje. Jak to zrobić, aby w wypadku niepowodzenia nikt nie mógł wskazać na na Was jako osobę odpowiedzialną? I w tym przypadku riwiu przyjdzie nam z nieocenioną pomocą. Wystarczy zebrać możliwe rozwiązania w jednym miejscu (większość propozycji może być całkowicie bez sensu, chodzi o stworzenie możliwości wyboru) i zorganizować telekonferencję z udziałem co najmniej 40 osób z różnych kontynentów i stref czasowych. Wbrew pozorom nie jest to wielkie marnotrawstwo czasu - 40 zaproszonych osób w czasie spotkania i tak zajmie się innymi rzeczami. Po spotkaniu sprawa zdecydowanie się upraszcza - za podjęcie decyzji odpowiedzialni są wszyscy którzy byli zaproszeni na spotkanie. Proste, prawda?
4. Riwiu mody, jak na poniższym przykładzie. Zwróćcie uwagę, że prezentowany zespół miałby ogromne szanse na zwycięstwo również w scenariuszu nr 2 ;)

[![rewia_mody](images/rewia_mody.jpg)](http://techwriter.pl/wp-content/uploads/2014/06/rewia_mody.jpg)

Oczywiście to nie wszystkie rodzaje występowania riwiu w przyrodzie, ale większość znanych nam zastosowań jest kombinacją powyższych 4 głównych typów.

Patrz również:  *fidbek*.
