---
title: "soap! technical communication conference - relacja"
authors: admin
date: "2013-10-06"
tags:
  - "news"
  - "z-kraju"
  - "konferencje"
coverImage: "relacja.jpg"
---

Na tak długo wyczekiwanym wydarzeniu nie mogło nas zabraknąć... i nie zabrakło.
Zapraszamy do przeczytania prawdopodobnie pierwszej i jedynej relacji z
konferencji [soap!](http://www.soapconf.com/), która odbyła się 3 października w
Krakowie.

<!--truncate-->

Trzeba przyznać, że już sam fakt organizacji w Krakowie konferencji na temat
komunikacji technicznej był dużym zaskoczeniem i w tzw. „środowisku” został
przyjęty niezwykle pozytywnie. Ku udręce naszych koleżanek i kolegów po fachu,
wśród dziesiątek imprez przeznaczonych dla deweloperów i testerów
oprogramowania, techwriting przez lata pozostawał zupełnie zapomnianym obszarem.
Całe szczęście, grupa ludzi stojąca za nazwą Soap! postanowiła wziąć sprawy w
swoje ręce i zmienić ten stan rzeczy. Jak wyszło? Nasza relacja poniżej.

### Początek

Pierwszy pozytyw odczuliśmy już na samym początku – konferencja miała miejsce w
samym centrum Krakowa w budynku Wyższej Szkoły Europejskiej im. ks. Józefa
Tischnera, dzięki czemu, pomimo naszych usilnych starań, nie spóźniliśmy się na
pierwszy wykład. Tam dojeżdża dosłownie wszystko i z każdego miejsca w mieście.
Dotarliśmy więc punktualnie, a przy wejściu na salę czekał już komitet powitalny
wraz z niezbędnymi gadżetami oraz najbardziej aktualnym programem imprezy.
Zgarnęliśmy jeszcze darmową kawę i po wysłuchaniu krótkiego przywitania od
jednego z organizatorów byliśmy gotowi na przejście do konkretów, czyli na
szerokopasmowy transfer wiedzy.

### Progressive Disclosure

Niewdzięczne zadanie prowadzenia pierwszej prezentacji przypadło Agnieszce
Tkaczyk (Information Developer, IBM), która podzieliła się swoimi
doświadczeniami z zastosowania technik progresywnego przedstawiania informacji
dla użytkowników. Niestety, w tym miejscu pojawiły się pierwsze niedociągnięcia
organizacyjne. Prezentacja była słabo widoczna zapewne za sprawą połączenia
niskiej jakości projektora, dosyć mocnego oświetlenia sali, a także znacznej
odległości między sceną a uczestnikami. Prowadząca jednak dzielnie objaśniała co
mniej wyraźne fragmenty slajdów i sprawnie przeprowadziła nas przez przykłady
wyjęte wprost z jej doświadczeń w IBM. Dzielenie się wiedzą w bardzo dobrym
stylu.

### Urządzenia Mobilne

Następnie przyszedł czas na nieco marketingu. Całe szczęście, ewangelista MadCap
Software Mike Hamilton doskonale rozumie na czym polega „nieinwazyjność” w
promowaniu marki i jego wykład na temat metod publikacji treści na urządzeniach
mobilnych skupiał się na przekazaniu doświadczeń zamiast na sugerowaniu gotowych
rozwiązań z portfolio MadCapa. Prezentacja niezwykle ciekawa i na czasie,
omówione zostały wszystkie najważniejsze formaty plików, urządzenia, trendy – a
więc znakomity research podany na tacy dla wszystkich zmagających się z
podobnymi zagadnieniami. Z kolei rozmowy czysto sprzedażowe (bardzo zresztą
sprawne) można było spokojnie przeprowadzić po wystąpieniu Mike’a przy
wydzielonym dla jego firmy stanowisku. Dodatkową zachętą były darmowe gadżety
MadCapa, a nawet losowanie licencji na ich soft.

### Chmura

Teraz coffee break i ogólne poruszenie, że skończyły się mleko i cukier, woda na
herbatę jest zimna, a kawa niedobra. Pijemy czarną i mamy niewyszukany gust,
więc po wymianie kilku zdań z innymi uczestnikami zupełnie szczęśliwi
zasiadliśmy już z kubkiem czekając na prelekcję Agaty Śliwińskiej na bardzo
modny ostatnio temat, czyli chmurę w kontekście tłumaczeń.

Tutaj nastąpiła techniczna katastrofa. Prezentacja wykonana w sofcie
przypominającym Prezi (dla nieznających – „fancy” alternatywa dla PowerPointa)
była prawdopodobnie świetnie przygotowana (strzelam, że w chmurze), a przejścia
między slajdami musiały być wspaniałe, jednak dzięki zastosowaniu szarego tła
zamiast bieli zobaczyliśmy niemal jednolitą plamę wyświetloną na ścianie.
Prowadząca zmuszona była obrazowo wyjaśniać kontent i odczytywać na głos
komiksowe żarty, jednak po nierównej walce z projektorem wyszła z opresji
obronną ręką. Na tyle, że doszliśmy do wniosku: „tak, chmura jest ważna”.

### CMS

Claudia Blaschke (SCHEMA GmbH) nie wykazała się taką subtelnością jak Mike
Hamilton i swój wykład dotyczący roli systemów CMS w niemieckim przemyśle
zamieniła w live demo konkretnego oprogramowania. Dało się zauważyć, że
prezentując czterdziesty z kolei zaawansowany ficzer traciła uwagę kolejnych
słuchaczy, których codzienne wyzwania nieco różnią się najwyraźniej od tych u
naszych zachodnich sąsiadów. Zapamiętaliśmy, że jest to potężny i złożony soft.
I że nie jest dla nas.

### Analiza Szkoleń

Po przerwie na lunch, niezwykle ciekawy temat poruszył Piotr Peszko z
krakowskiej Motoroli, który podjął się wyjaśnienia pojęcia Tin Can API oraz
kryjących się za nim możliwości analitycznych w kontekście szkoleń, czy też
uczenia się w ogóle. W tym wypadku prowadzący zdecydowanie postawił na show i
narzucił wysokie tempo przepływu informacji. O ile uczestnicy zaznajomieni
ogólnie z tematem mogli, przy odrobinie refleksu, zapamiętać niektóre fakty, tak
ci mniej doświadczeni na koniec wystąpienia prezentowali wyrazy twarzy
powszechnie określane pewnym trzyliterowym angielskim skrótem. Jest w tej
sytuacji pewna ironia, ale pewnie sami ją już dostrzegliście.

### Użyteczność i Standardy

Nadszedł czas na gwiazdę dnia (a później wieczoru), w roli której wystąpił Noz
Urbina, specjalista w zakresie strategii tworzenia treści. Jego wykład
rzeczywiście robił wrażenie, prezentując obrazowe przykłady dla schematów
użyteczności kontentu, a także kładąc nacisk na potrzebę standaryzacji w
środowisku IT i nie tylko. Bardzo dobry kontakt z uczestnikami przełożył się na
sporą liczbę pytań z sali, a całość wystąpienia pozostawiła wrażenie
profesjonalizmu. W czasach nielicznych (jeśli w ogóle) „celebrytów” w obszarze
komunikacji technicznej, tego typu prezentacje zdecydowanie należą do
przyjemności i „trzeba sobie szanować”.

### Zarządzanie Projektem Tłumaczeniowym

Kolejny wykład poprowadził Andrzej Nedoma (LIDO-LANG/XTRF), który z ogromną
pewnością siebie rozpoczął od wyjaśnień dlaczego posługuje się tytułem Managing
Director wyglądając tak młodo. Sala zareagowała drobnymi uszczypliwościami (ktoś
nawet przywołał Ibisza), jednak jak się okazało samo wystąpienie było znakomite
i więcej „hejtu” nie słyszeliśmy. Prowadzący przedstawił najpierw typowy projekt
tłumaczeniowy, żeby później po kolei rozprawiać się ze zbędnymi jego elementami
(rolami) i zastępować je kolejnymi linijkami kodu (automatyzacją). Najbardziej
dostało się kierownikom projektu, jednak sami tłumacze również oberwali
rykoszetem. Na pierwszy rzut oka mogło to wyglądać boleśnie dla wielu
uczestników konferencji, jednak nie można odmówić logiki w tego typu myśleniu i
chyba najlepiej dostosować się do nadchodzącej przyszłości, bo jej nieuchronność
autor na pewno uargumentował aż za dobrze.

### DITA i PowerPoint.

Konferencję zamykał Eliot Kimber (Principal Solutions Architect, Contrext
Solutions), z którym łączyliśmy się zdalnie, jednak wybrany przez niego temat
był nam zupełnie nieznany, więc powstrzymamy się od komentarza. Warto w tym
miejscu natomiast wspomnieć, że pomijając ten nieszczęsny projektor, z
technicznego punktu widzenia wszystko przebiegło zadziwiająco sprawnie, co wcale
nie jest oczywiste przy tego typu przedsięwzięciach.

### Wnioski

Zdecydowanie najważniejszym plusem jest fakt, że ta inicjatywa w ogóle powstała.
Jak zawsze, pojawiły się drobne niedociągnięcia organizacyjne, ale należy
pamiętać, że to dopiero pierwsza edycja i w kolejnych sporo można poprawić. Być
może uda się nieco wyrównać poziom prelekcji, a na pewno trzeba zadbać o lepszą
widoczność prezentacji, ale nawet z tymi wadami widać, że jest to wydarzenie
potrzebne. Trzymamy kciuki za kolejne edycje!

Tak naprawdę nie chcielibyśmy, żeby ta relacja była jedyną... Jeżeli chcecie
podzielić się swoimi wrażeniami - zapraszamy do komentowania (poniżej) i
mailowania (kontakt@techwriter.pl).
