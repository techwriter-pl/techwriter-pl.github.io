---
title: 'Relacja z MeetContentKRK #6 - Automatyzacja przez Jenkinsa'
authors: pensjonatus
date: '2017-11-20'
tags:
  - 'news'
  - 'narzędzia'
  - 'warsztat'
  - 'z-kraju'
  - 'meetcontent'
  - 'technologie'
coverImage: 'oliver-wendel-326840.jpg'
---

Nasz niezastąpiony redakcyjny kolega Michał Skowron wystąpił na
[szóstej edycji MeetContentKRK](http://meetcontent.org/Michal-Skowron/).
Opowiedział uczestnikom o automatyzacji zadań związanych z dokumentacją przy
użyciu aplikacji [Jenkins CI](https://jenkins.io/). Jak było?

<!--truncate-->

Bardzo fajnie. Michał opowiedział o typowych praktykach używania MadCap Flare, a
potem pokazał jak łatwo można je uprościć przez automatyzację. Michał przeszedł
przez podstawy instalacji Jenkinsa i podał przykłady zautomatyzowanych zadań,
takich jak budowanie projektów czy publikacja stron na serwer WWW. Żeby nie
powtarzać tego o czym mówił, podajemy
[link do prezentacji](https://www.slideshare.net/3diPoland/automate-documentation-publishing-with-jenkins-82095849).
Natomiast oto kilka rzeczy, o których była mowa, a których nie znajdziecie na
slajdach.

## Kim jest Michał?

![](images/DSC6781-01-512x512-150x150.jpeg)

Michał Skowron pracuje w świecie dokumentacji od 2012 roku i cały czas rozwija
dwa tematy: technologię i społeczność.

Od pierwszych dni jako technical writer, Michał zajmował się wybieraniem
narzędzi i doskonaleniem praktyk z nimi związanych. Używał Help&Manual, RoboHelp
i MadCap Flare, stając się ekspertem od narzędzi typu
[HAT](https://en.wikipedia.org/wiki/Help_authoring_tool) (jest nawet
certyfikowanym konsultantem MadCap Flare). Później zainteresował się
generatorami statycznych stron i językami ala Markdown. Ale oprócz samego
używania narzędzi interesowało go też co jest pod maską, zgłębiał więc podstawy
HTML+CSS+JavaScript, a potem także Pythona. Zainteresowanie automatyzacją było
naturalną konsekwencją jego rozwoju i wkrótce okazało się, że potrafi
zaoszczędzić swoim pracodawcom setki roboczogodzin, a swoim odbiorcom dać
większą jakość, bo eliminuje ludzkie błędy z wielu procesów.

Równolegle z rozwojem wiedzy o narzędziach, Michał zawsze aktywnie działał w
społeczności tech commu. Od zarania dziejów pisze dla techwriter.pl i to on
motywuje całą redakcję do pracy. To on werbuje nowych autorów. To on
przeprowadza [wywiady z kolegami po fachu](http://techwriter.pl/tag/wywiad/). To
on nawiązuje współpracę z konferencjami i innymi partnerami (patrz "patronat
medialny"). Poza tym aktywnie działa i szkoli w ramach
[ITCQF](http://itcqf.org/).

I jak się okazuje, Michał jest też porywającym prezenterem, o czym poświadczą
uczestnicy MeetContentKRK #6.

## Kto się boi automatyzacji?

Chyba nikt. Żaden z uczestników nie mówił "mogę to zrobić szybciej, ale co będę
robił ze swoim czasem?" albo z angielska "work keeps us employed" sugerując, że
monotonna, powtarzalna praca jest lepsza niż jej brak. Ludzie zadawali pytania
Michałowi i widać było, że niektórzy planują po cichu swoje własne wdrożenia.
Najlepszą wiadomością dla tych ludzi było to, że Jenkinsa bardzo łatwo
zainstalować i uruchomić. Poza tym, automatyzacja nie wymaga zaawansowanych
umiejętności programistycznych, bo podstawowe skrypty można pisać używając
Windows CMD (Batch files) czy Uniksowych skryptów powłoki.

![](images/automate-documentation-publishing-with-jenkins-27-1024-1024x576.jpg)

## Kto następny?

MeetContent szuka osób z ciekawymi tematami. Jeżeli podchodzisz do swojej pracy
z pasją i tworzysz treść z natchnieniem, podziel się doświadczeniami,
praktykami, lub pomysłami ze społecznością. Zainteresowanych zapraszamy na
stronę [meetcontent.org](http://meetcontent.org/) - jest tam historia wystąpień
i formularz zgłoszeniowy.
