---
title: 'Tech Writer koduje - odcinek 26 i 27'
authors: agnieszka
date: '2021-02-19'
tags:
  - 'dobre-praktyki'
  - 'przykłady'
  - 'warsztat'
  - 'api'
  - 'automatyzacja'
  - 'dokumentacja'
  - 'podcast'
  - 'szkolenia'
  - 'technologie'
coverImage: 'tw_koduje_26_27.png'
---

Dokumentacja API oraz szkolenie z Pythona - oto tematy ostatnich odcinków
podcastu [Tech Writer koduje](https://techwriterkoduje.pl/). Szczegóły poniżej.

<!--truncate-->

#### Odcinek 26

Głównym tematem rozmowy Michała i Pawła jest tym razem dokumentacja do API,
która w dzisiejszych czasach zyskuje na znaczeniu. Przyspieszony rozwój
technologii cyfrowych w dobie pandemii i pracy zdalnej podniósł znaczenie
dokumentacji w ogóle, a dokumentacji do API w szczególności.

Tym razem panowie zaprosili do rozmowy gości - Jadwigę Sitnicką z LogMeIn,
Mateusza Wiktora z PubNub i Pawła Krentowskiego z Ocado Technology. W dyskusji
poruszona została spora ilość tematów, m.in. z jakich elementów składa się
dokumentacja do API, kto i w jaki sposób tworzy poszczególne części, jakie są
najczęstsze problemy i wyzwania podczas tworzenia tego typu dokumentacji oraz
jakie narzędzia warto znać.

Przygotujcie się na blisko półtorej godziny dyskusji, pełnej cennych informacji,
ciekawych spostrzeżeń i wielu przykładów z życia technical writerów, którzy na
co dzień zajmują się dokumentacją. Podcast znajdziecie
[tutaj](https://techwriterkoduje.pl/blog/2021/02/10/tech-writerzy-dokumentuja-api).

#### Odcinek 27

Chcesz lepiej rozumieć kod, który opisujesz? Chcesz zautomatyzować żmudne
aspekty swojej pracy? Chcesz móc powiedzieć śmiało i dumnie - znam Pythona?

[W tym odcinku](https://techwriterkoduje.pl/blog/2021/02/17/tech-writer-szkoli-sie-z-pythona)
Michał i Paweł rozmawiają z Adrianem Gonciarzem, który prowadzi szkolenia z
Pythona dla tech writerów i testerów w ramach współpracy z firmą DREDAR oraz
Basią Czyż, technical writerką, która wzięła udział w tym szkoleniu.

Szkolenie odbyło się w pełni online i składało się z dwu godzinnych bloków trzy
razy w tygodniu. W jego toku, uczestnicy stworzyli dwa projekty i nauczyli się
solidnych podstaw Pythona. Z rozmowy dowiadujemy się jak szkolenie wygląda od
kulis oraz jaką wiedzę można z niego wynieść. Dostajemy opinię organizatora i
uczestnika, a przy tym jesteśmy świadkami bardzo ciekawej dyskusji o roli
kodowania w pracy technical writera oraz o przyszłości tego zawodu.
