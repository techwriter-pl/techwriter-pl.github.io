---
title: 'Simplified Technical English - wprowadzenie'
authors: agnieszka
date: '2020-08-28'
tags:
  - 'dobre-praktyki'
  - 'warsztat'
  - 'ste'
  - 'dokumentacja'
  - 'dobre-praktyki'
coverImage: 'STE.png'
---

Mamy dziś dla Was kolejną porcję informacji z zakresu standardów języka
angielskiego, jakie można wykorzystać w tworzeniu dokumentacji. Tym razem na
tapetę bierzemy **Simplified Technical English**. Czym jest? Skąd się wziął?
Dlaczego warto z niego korzystać? Odpowiedzi na te pytania znajdziecie poniżej.

<!--truncate-->

Język angielski często określa się mianem współczesnej łaciny. Według różnych
danych posługuje się nim prawie miliard ludzi, zaś prawie 400 milionów to tzw.
native speakerzy. Angielski dominuje w obszarze nowych technologii, zaś w branży
IT jest to w zasadzie standard. Większość dokumentacji - od kodu, poprzez
dokumentację techniczną, na instrukcji użytkownika kończąc - pisana jest po
angielsku i potem jest tłumaczona (albo i nie) na inne języki. Anglojęzyczna
Wikipedia ma prawie milion haseł więcej niż jakakolwiek inna (i ponad cztery
razy więcej niż nasza rodzima). Na potwierdzenie -
[statystyki](http://s23.org/wikistats/wikipedias_html.php?sort=good_desc).
Słowem, czy się to komuś podoba czy nie, angielski to prawdopodobnie
najważniejszy język dwudziestego pierwszego wieku.

Jak pisać, by być pewnym, że tak olbrzymia rzesza odbiorców precyzyjnie zrozumie
krytycznie ważny tekst, od którego może zależeć zdrowie i życie ludzi? Jak
uniknąć wieloznaczności słów, które w setkach różnych dialektów dawno straciły
swoje pierwotne znaczenie? Z pomocą przyjdzie Simplified Technical English.

#### Czym jest Simplified Technical English?

Simplified Technical English (uproszczony język angielski) należy do grupy
[języków kontrolowanych](https://en.wikipedia.org/wiki/Controlled_natural_language).
Co to oznacza? Język kontrolowany ma dwie główne cechy charakterystyczne:
restrykcyjną gramatykę oraz uproszczone słownictwo. Ma to na celu ujednolicenie
i uproszczenie tekstów poprzez ograniczenie ich autorowi możliwości wyboru
podczas pisania. W odniesieniu do obecnie używanego standardu ASD-STE 100,
głównym celem Simplified Technical English jest zwiększenie jakości dokumentacji
oraz takie jej uproszczenie, by mogła być tworzona (przynajmniej częściowo)
przez automaty tłumaczeniowe.

#### Jak i kiedy powstał Simplified Technical English?

Historia Simplified Technical English sięga lat osiemdziesiątych XX wieku.
Początkowo standard ten nosił nazwę AECMA Simplified English (1986 rok) i został
opracowany w celu tworzenia instrukcji obsługi w przemyśle lotniczym. Następnie
został także przyjęty przez Europejską Agencję Obrony jako standard obowiązujący
w dokumentacji technicznej dla projektów związanych z obronnością, w
szczególności dotyczących pojazdów naziemnych i wodnych. Obecnie używa się go w
większości instrukcji obsługi przeróżnych urządzeń, zwłaszcza maszyn.
Zainteresowanie tym standardem wzrasta także w innych dziedzinach życia. Jednym
ze znaczących przykładów jest świat naukowy, a zwłaszcza obszar inżynierii i
językoznawstwa.

#### Po co używać Simplified Technical English?

Język angielski jest językiem używanym przez większość firm z branż
przemysłowych. Jest to także wiodący język, w jakim tworzona jest dokumentacja
techniczna. Należy jednak zwrócić uwagę, że często język angielski nie jest
językiem rodzimym zarówno dla osób piszących dokumentację jak i jej odbiorców. Z
tego powodu wielu użytkowników tego języka napotyka na problemy związane z jego
budową, wieloznacznością słów czy użyciem form gramatycznych. W grę wchodzą
również różne dialekty i regionalizmy.

Z powyższych względów klienci firm produkujących pojazdy (przede wszystkim linie
lotnicze, gdzie dla nawet 80% użytkowników dokumentacji język angielski nie był
językiem ojczystym) wystąpili z prośbą o uproszczenie przekazywanych im
informacji. Powstanie Simplified Technical English znacznie zmniejszyło ryzyko
wprowadzenia mechaników i techników w błąd jednocześnie zwiększając ich poczucie
bezpieczeństwa, zmniejszyło barierę językową oraz zminimalizowało wystąpienie
tak zwanego ryzyka czynnika ludzkiego do minimum, co z upływem czasu okazało się
wartościowe także w innych gałęziach przemysłu.

#### Jak działa Simplified Technical English?

Simplified Technical English składa się z grupy reguł oraz słownictwa, jakie
powinny być stosowane w pisaniu dokumentacji technicznej. Reguły określają
odpowiednią gramatykę i styl tekstu, natomiast słowniczek zawiera wyrazy jakie
mogą być w nim użyte. Słowa wybierane do słownika muszą posiadać jedno
znaczenie, mają być także proste w konstrukcji i łatwe w zrozumieniu. Wytyczne
dotyczące słownictwa i zasad dopuszczają zwroty charakterystyczne dla danej
firmy czy produktu, muszą być one jednak zgodne z listą kategorii zawartą w
specyfikacji.

Obecnie obowiązują reguły opublikowane w styczniu 2017 roku. Lista, zarówno norm
językowych jak i słownictwa, jest aktualizowana i publikowana co trzy-cztery
lata. Zazwyczaj są to zmiany dotyczące wyrażeń funkcjonujących w języku
technicznym jakie zostały dostarczone twórcom Simplified Technical English przez
jego użytkowników. Taki tryb wznowień specyfikacji sprawia, że standard jest
aktualny nawet pomimo szybkiego tempa w jakim pojawiają się nowe produkty i
technologie.

Jeśli jesteście ciekawi wytycznych odsyłamy Was do materiałów, jakie możecie
pobrać ze [strony standardu ASD-STE 100](http://asd-ste100.org/request.html).

Kolejna aktualizacja związana z normami i słownikiem Simplified Technical
English planowana jest na kwiecień 2021 roku.

Czy spotkaliście się w swojej pracy z omawianym tutaj standardem języka
technicznego? Czy wprowadzanie tego typu ujednoliceń językowych jest Waszym
zdaniem pomocne? Czekamy na komentarze i zachęcamy do dyskusji w mediach
społecznościowych naszego portalu.
