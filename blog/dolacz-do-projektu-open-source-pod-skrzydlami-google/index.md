---
title: 'Dołącz do projektu Open Source pod skrzydłami Google!'
authors: mojk
date: '2019-04-17'
tags:
  - 'news'
  - 'ze-świata'
  - 'instrukcje'
  - 'kariera'
  - 'open-source'
  - 'praca'
coverImage: 'season_of_docs_grafika.png'
---

Na początku kwietnia, Google rozpoczął nowy program pod nazwą, **Season of
Docs**. Jego celem jest wkład w rozwój otwartego oprogramowania (open source).

<!--truncate-->

## O programie

Projekt będzie trwał 8 miesięcy. W tym czasie zostanie utworzony zespół
Technical Writerów, który będzie rozwijał dokumentację dla różnych projektów
open source.

Odpowiednia dokumentacja umożliwia użytkownikom łatwe i skuteczne korzystanie z
oprogramowania. Pomimo tego, że często technical writing jest traktowany jako
niewiele znaczący dodatek do większego procesu rozwoju oprogramowania, nie ulega
wątpliwości, że dobrze zrobiona dokumentacja to bardzo ceniony "towar".
Potwierdzają to wyniki ankiety
[Open Source Survey z 2017](https://opensourcesurvey.org/2017/).

Doskonałymi kandydatami do tworzenia dokumentacji, która jest w stanie sprostać
wymaganiom użytkowników są doświadczeni Technical Writerzy. W trakcie trwania
programu, wykwalifikowani specjaliści od dokumentacji będą pracować nad wybranym
przez siebie projektem open source, wykorzystywać swoją wiedzę i doświadczenie w
celu poprawy dokumentacji oraz poznawać otwarte oprogramowanie od podszewki.

## Harmonogram

Season of Docs będzie realizowany według następującego harmonogramu:

- 2-23 kwietnia: Organizacje open source zgłaszają swój udział w programie
- 30 kwietnia: Google publikuje listę zaakceptowanych organizacji mentorskich
  wraz z ich pomysłami na projekty dokumentacyjne.
- 30 kwietnia - 28 czerwca: Technical Writerzy wybierają projekt, nad którym
  chcieliby pracować i przedstawiają swoje propozycje.
- 30 lipca: Google ogłasza zaakceptowane projekty Technical Writerów.
- 1 sierpnia - 1 września: Community bonding - Technical Writerzy poznają
  mentorów i społeczność open source oraz udoskonalają swoje projekty we
  współpracy z mentorami.
- 2 września - 29 listopada: Technical Writerzy pracują z mentorami open source
  nad przyjętymi projektami i przedstawiają swoje prace pod koniec tego okresu.
- 10 grudnia: Google publikuje listę pomyślnie zakończonych projektów.

Pełen harmonogram znajdziecie
[pod tym linkiem](https://developers.google.com/season-of-docs/docs/timeline).

Wydaje nam się, że udział w takim projekcie, pod okiem doświadczonego
specjalisty, może okazać się bardzo mocną pozycją w CV każdego Technical
Writera. Na pewno można się przy takiej pracy wiele nauczyć. A może ktoś z Was
chciałby partycypować w roli mentora? To dopiero może być ciekawe doświadczenie!

## Brzmi zachęcająco, gdzie mogę dowiedzieć się więcej?

Więcej informacji znajdziecie na
[stronie projektu](https://developers.google.com/season-of-docs/).

_Grafika pochodzi ze strony projektu
[Season of Docs](https://developers.google.com/season-of-docs/)_
