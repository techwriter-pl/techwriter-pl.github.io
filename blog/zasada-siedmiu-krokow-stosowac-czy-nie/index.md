---
title: 'Zasada siedmiu kroków - stosować czy nie?'
authors: agnieszka
date: '2015-07-28'
tags:
  - 'dobre-praktyki'
  - 'warsztat'
  - 'procedury'
coverImage: '7_1.jpg'
---

W świecie technical writingu od dawna stosowana jest reguła siedmiu kroków,
zwłaszcza w pisaniu procedur. Zastanowimy się dziś czy ta praktyka jest nadal
godna polecenia.

<!--truncate-->

[Zasada](https://en.wikipedia.org/wiki/The_Magical_Number_Seven,_Plus_or_Minus_Two 'Liczba 7'),
o której mowa, wywodzi się z koncepcji psychologicznej, stworzonej przez
George’a Millera w 1956 roku. Udowodnił on w swych badaniach nad zapamiętywaniem
informacji, że człowiek jest zdolny do zapisania w pamięci siedmiu elementów,
plus minus dwa.

Na jej podstawie przyjęto, że ilość kroków w procedurach powinna być nie większa
niż dziewięć, ale nie mniejsza niż pięć, a najlepiej, gdy będzie to siedem
punktów. Jeśli zdarza się, że instrukcja ma więcej niż dziewięć kroków zazwyczaj
Technical Writer będzie starał się rozbić ją na kilka mniejszych procedur lub
wewnątrz kroku zrobić listę kroczków 😊 (substeps). Jednak czy ta praktyka ma
nadal sens?

Prawda jest taka, że większość użytkowników wykonujących procedury nie stara się
zapamiętać kroków, które ma wykonać. Zależy im na tym, by czytając instrukcje
wykonywać konkretne zadania i aby w finale osiągnąć zamierzony cel. Instrukcja
bardzo często znika z pamięci w momencie, gdy przejdziemy ostatni jej krok.

Dodatkowo, ostatnie badania pokazują, że liczba obiektów, które człowiek może
przetrzymywać w pamięci zmalała do pięciu, a nawet czterech. Wynika z tego, że
chcąc podążać tą regułą, współczesne procedury powinny zostać okrojone. Oznacza
to, że część z nich skończyłaby się, zanim ich działania przyniosłyby
jakikolwiek efekt. Czyli, innymi słowy, IKEA by zbankrutowała.

Czy zatem kontynuować tradycję i nadal stosować regułę siedmiu kroków w pisaniu
procedur? Nie ma jednoznacznej odpowiedzi, bo jak wiadomo, wszystko od czegoś
zależy. Technical Writer musi skoncentrować się na temacie, kontekście, a w
szczególności na potrzebach osoby, która będzie korzystała z tworzonej
dokumentacji. Nie będzie błędem, gdy ograniczymy liczbę kroków procedury do
siedmiu czy nawet czterech pod warunkiem, że pamiętamy o zasadach, jakie bez
względu na długość, ma spełniać nasza twórczość. Są nimi:

- trafność,
- dobre zorganizowanie formy i treści,
- łatwość wykonania kroków,
- łatwość w zrozumieniu treści.

Bez względu na ilość punktów pamiętajmy, że nie ma nic gorszego niż sfrustrowany
użytkownik procedury. I nie będzie go obchodziło czy nasz tekst zawiera pięć,
siedem czy dziewięć punktów, jeśli przypali obiad lub skasuje z dysku zdjęcia z
wakacji. Dlatego, zamiast skupiać się na regule siedmiu kroków, skupmy się na
poprawnym pisaniu treści 😉.

Chcących pogłębić temat dobrego pisania procedur zapraszamy
[tutaj](http://techwriter.pl/jak-pisac-dobre-instrukcje/ 'Instrukcje'), a osoby
ciekawe tego, jak działa nasz mózg w odniesieniu do pamięci kierujemy
[tu](http://www.human-memory.net/types_short.html 'Pamięć').

**P.S. Jakie są Wasze doświadczenia z procedurami? Czy mieliście kiedyś
styczność z zasadą siedmiu kroków? Jeśli tak, to jak sprawdziła się ona w
praktyce?**
