---
title: "Kilka pytań do - część 24"
authors: agnieszka
date: "2021-10-06"
tags:
  - "warsztat"
  - "wywiady"
  - "kariera"
  - "praca"
  - "spolecznosc"
  - "wywiad"
coverImage: "Kilka-pytan-do_24.png"
---

Po dość długiej przerwie wracamy do cyklu: _Kilka pytań do_. Tym razem poznacie
pracę technical writera z punktu widzenia stażystek.

<!--truncate-->

Patrycja Pyrek i Klaudia Wilk to stażystki firmy
[Hitachi ABB Power Grids](https://www.hitachiabb-powergrids.com/pl/pl). Gdyby
trzeba było ją podsumować jednym zdaniem, to najlepiej obrazuje to angielskie
„we keep the light on”. Hitachi ABB Power Grids wnosi pionierskie rozwiązania,
dzięki którym światowe sieci energetyczne są mocniejsze, bardziej inteligentne,
ekologiczne i niezawodne. Firma rozwija wiodące technologie zasilania,
technologie cyfrowe, zaawansowane systemy automatyzacji i otwarte platformy
cyfrowe.

Patrycja i Klaudia rozpoczęły staż kilka miesięcy temu i zgodziły się podzielić
z Wami swoimi wrażeniami. Rozmowę z nimi polecamy w szczególności osobom, które
rozpoczynają swoją karierę zawodową w technical writingu.

### Jak długo pracujesz jako technical writer i na czym właściwie polega Twoja rola?

**Patrycja:** Technical writingiem zajmuję się od około roku. Jestem stażystką,
której zadaniem jest tworzenie i aktualizowanie dokumentacji technicznej. W
głównej mierze zajmuję się pisaniem User Guide’a i dokumentacji API.

**Klaudia:** Jako technical writer pracuję niemal rok, obecnie jestem na stażu.
Moje główne zadania opierają się na przygotowaniu Release Notes i aktualizowaniu
User Guide’a. Dodatkowo piszę dokumentację API oraz pomagam developerom przy
wewnętrznej dokumentacji.

### W jaki sposób zostałaś technical writerem?

**Patrycja:** Można powiedzieć, że Technical Writerem zostałam trochę przez
przypadek. Jako studentka rozpoczęłam poszukiwania stażu i między dostępnymi
ofertami trafiłam na tą związaną z technical writingiem. Na początku niewiele
wiedziałam na ten temat, ale po zrobieniu małych poszukiwań i zapoznaniu się z
tematyką, uznałam, że może to być ciekawe zajęcie. W pewnym sensie łączy dwie
rzeczy, które mnie interesują, czyli języki obce i technologie.

**Klaudia:** Szerzej o technical writingu dowiedziałam się na spotkaniu
organizowanym przez firmę, w której obecnie pracuję. Zdałam sobie sprawę, że
pisanie dokumentacji to naprawdę ważny aspekt tworzenia produktu i zaczęłam
zgłębiać temat. Zaskoczyło mnie to, jak dużo jest możliwości, jeśli chodzi o
techniczne aspekty tworzenia dokumentacji. Po kilku miesiącach okazało się, że
moja obecna firma szuka stażysty. Postanowiłam wysłać CV i zobaczyć, jak w
praktyce wygląda technical writing.

### Czy możesz opowiedzieć coś o swojej firmie i zespole, w którym pracujesz?

**Patrycja:** Firma jest wiodącym na świecie pionierem technologii, które
pozwalają na zaspokojenie rosnącego zapotrzebowania na energię elektryczną przy
jednoczesnym zmniejszeniu wpływu na środowisko. Zespół z którym pracuję pracuje
nad aplikacją związaną z rynkiem energii. Wpiera ona operatorów rynków
detalicznych energii, firmy dystrybucyjne. Aplikacja jest wykorzystywana do
tworzenia prognoz, raportów i rozliczeń związanych z rynkiem energii. Praca
zespołu oparta jest o metodykę Scrum.

**Klaudia:** Firma, w której pracuję, jest pionierem w dziedzinie nowych
technologii i zaawansowanych systemów automatyzacji, dotyczącej branży
energetycznej. Mój zespół odpowiada za produkt, który ma prognozować i
informować o potencjalnych zagrożeniach różnych urządzeń energetycznych. Praca
zespołu opiera się na zasadach Scrum, więc niezbędna jest cykliczna aktualizacja
dokumentów.

### Jakich narzędzi używasz i co o nich sądzisz?

**Patrycja:** Do pisania dokumentacji User Guide’a używam programu Microsoft
Word. Myślę, że jest to program dobrze wszystkim znany. Ma przyjazny interfejs
użytkownika, jest dosyć prosty w obsłudze. Natomiast do dokumentowania API
korzystam z zestawu narzędzi - Swagger. Swagger jest również wygodnym
narzędziem, które z początku może przerażać, gdyż wiąże się z zaglądaniem w kod
aplikacji. Jednak po zapoznaniu się z działaniem już nie jest taki straszny.

**Klaudia:** Podczas pisania dokumentacji używam głównie MadCap Flare oraz
Microsoft Word. Jeśli chodzi o dokumentowanie metod API, to korzystam ze
Swaggera. Uważam, że wszystkie narzędzia po bliższym poznaniu, są naprawdę
przyjemne w użytkowaniu, a przede wszystkim pomocne w procesie dokumentowania.

### W jaki sposób zdobywasz informacje potrzebne do tworzenia dokumentacji?

**Patrycja:** Najwięcej informacji zyskuję dzięki spotkaniom z zespołem, ciągłym
śledzeniem tego co się właśnie dzieje z aplikacją. Biorę też udział w
spotkaniach z biznes analitykiem zespołu, gdzie poznaję produkt nie tylko od
strony technicznej, ale też biznesowej. Poznaję na tych spotkaniach również
wymagania użytkownika względem aplikacji. Na pewno ułatwia mi to opisywanie
produktu i poszerza wiedzę na temat procesów jakie w nim zachodzą.

**Klaudia:** Informacje, które są mi niezbędne do tworzenia dokumentacji
produktu, zazwyczaj zdobywam podczas spotkań zespołowych. Developerzy, z którymi
współpracuję, zawsze chętnie pomagają mi zrozumieć aspekt, który muszę opisać.
Dodatkowo zespół organizuje spotkania w formie szkolenia, na których są
wyjaśniane pewne aspekty funkcjonowania aplikacji. Zdecydowanie jest to pomocne
przy tworzeniu dokumentacji.

### Jakie typy dokumentów tworzysz?

**Patrycja:** Tworzę User Guide’a, gdzie dokumentuję działanie aplikacji pod
użytkownika. Zapisuję przydatne instrukcje i porady, które mają ułatwić
poruszanie się po aplikacji. Zajmuję się też dokumentowaniem API, które bardziej
skierowane jest do programistów.

**Klaudia:** Dokumenty, jakie tworzę, to w głównej mierze User Guide i Release
Notes. User Guide jest już gotowym produktem, którego tylko aktualizuję o
najnowsze zmiany. Natomiast w Release Notes piszę o wszelkich zmianach, które
wydarzyły się od poprzedniej wydanej wersji. Dodatkowo zajmuję się pisaniem
dokumentacji API, z której korzystają również klienci.

### W jakich językach piszesz dokumentację i jak jest ona publikowana?

**Patrycja:** Dokumentację piszę w języku angielskim. Dostarczana jest klientom
wraz z produktem. W głównej mierze współpracuję z jednym zespołem, gdzie opisuję
aplikację związaną z rynkiem energii. Aplikacja wykorzystywana jest do tworzenia
rozliczeń na podstawie danych energetycznych, do zarządzania złożonymi umowami i
kontraktami, a także jest wykorzystywana do tworzenia raportów z tym związanych.

**Klaudia:** Dokumentację piszę w języku angielskim. Jest ona cyklicznie
przekazywana do klientów przy każdej aktualizacji produktu. Produkt, który
opisuję, związany jest z predykcją stanu działania i sprawności urządzeń,
wykorzystywanych w branży energetycznej. Głównym zadaniem jest prognozowanie i
przedstawianie zagrożeń, które zaburzają ich prawidłowe funkcjonowanie.

### Czy oprócz tworzenia dokumentacji zajmujesz się czymś jeszcze, np. tworzeniem materiałów marketingowych? Jeśli tak, to czym i jakich narzędzi do tego używasz?

**Patrycja:** Nie zajmuję się marketingiem, ale też pracuję nad contentem.
Pomagam biznes analitykowi przygotowywać specyfikacje do widoków w aplikacji.
Miałam też okazję wcielić się w rolę testera. Wykonywałam zarówno testy
manualne, jak i czasem pisałam testy automatyczne. Nieraz takie testy trzeba też
udokumentować, więc tym też się zajmowałam. Zdarza się też, że dostarczam
tłumaczenia w języku japońskim.

**Klaudia:** Zdarzyło mi się pomagać innym zespołom przy opisywaniu nowej
funkcjonalności produktu czy konsultowaniu treści, dotyczących UX writingu.
Również miałam okazję pomagać przy tworzeniu materiałów, służących do promocji
firmy, na przykład w social mediach. Często wspieram developerów przy tworzeniu
wewnętrznej dokumentacji, jeśli tylko jest taka potrzeba.

### Jakie są największe wyzwania, które napotykasz w swojej pracy?

**Patrycja:** Największym wyzwaniem, szczególnie na początku, była tematyka
produktu, który jest ściśle związany z rynkiem energii. Mimo, że jest to temat
techniczny, to jednak jest to dla mnie coś nowego, nieraz muszę poświęcić więcej
czasu, by zapoznać się lepiej z tą tematyką. W końcu ciężko byłoby pisać o czymś
o czym się nie ma za dużego pojęcia. Teraz, dzięki lepszemu poznaniu produktu i
pomocy zespołu, nie stanowi to dla mnie takiego problemu, ale zawsze znajdą się
nowe rzeczy do poznania.

**Klaudia:** Na samym początku największym wyzwaniem, który zajął mi trochę
czasu, było zrozumienie produktu i jego działania. Miałam jednak możliwość
przetestowania aplikacji, jej instalacji oraz funkcjonowania. Na podstawie
istniejącej dokumentacji, licznych spotkań i pomocy developerów, nie jest już to
dla mnie aż tak dużym wyzwaniem, ale wciąż staram się poszerzać wiedzę w tym
zakresie.

### Co najbardziej lubisz w swojej pracy?

**Patrycja:** Różnorodność zadań. To, że zawsze są jakieś nowe wyzwania, nowe
tematy. Dużą satysfakcję również dają pozytywne opinie zwrotne po udanym
releasie produktu. Cieszy mnie fakt, że praca nie jest monotonna i to, że łączy
moje pasje.

**Klaudia:** Zdecydowanie jest dużo możliwości do nauki, a zadania są
różnorodne. Często w pracy analizujemy dokumentację pod względem językowym,
zastanawiamy się nad odpowiednim słownictwem oraz staramy się tworzyć
dokumentację zgodną z zasadami „Simplified Technical English”. Również pojawiają
się wyzwania techniczne, na przykład w czasie pisania API. Praca technical
writera łączy ze sobą aspekty językowe i techniczne, co zdecydowanie jest
częścią moich zainteresowań.

### Co możesz poradzić osobom, które chciałyby zacząć swoją przygodę z pisaniem dokumentacji?

**Patrycja:** Czasem prostota jest kluczem. Nie trzeba tworzyć długich zawiłych
zdań, aby przekazać coś w równie profesjonalny sposób. Polecałabym zapoznać się
z frazą ‘Simplified Technical English’, jeżeli ktoś planuje tworzyć taką
dokumentację w języku angielskim. Coś co może być poprawne w mowie codziennej,
może nie do końca spełniać wymagania dokumentacji technicznej, dlatego warto
zapoznać się z panującymi zasadami, aby nie nabrać złych nawyków na wstępie.

**Klaudia:** Przede wszystkim polecam zaznajomienie się z podstawowymi zasadami
pisania dokumentacji, na przykład podczas kursu online. Kolejnym ważnym krokiem
jest zorientowanie na rynek i poszerzanie wiedzy. Zdecydowanie polecam czytać
strony lub blogi związane z technical writingiem, żeby być na bieżąco z
aktualnymi trendami. Również świetnym źródłem wiedzy są konferencje, poświęcone
tematyce pisania dokumentacji.

Patrycjo, Klaudio - bardzo dziękujemy za udzielone nam odpowiedzi.

Jeśli wśród czytelników znajdzie się ktoś chętny do podzielenia się swoimi
doświadczeniami w pracy technical writera niech pisze na nasz adres:
[**kontakt@techwriter.pl**](mailto:kontakt@techwriter.pl)
