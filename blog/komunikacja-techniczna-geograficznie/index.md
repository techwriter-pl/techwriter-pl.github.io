---
title: 'Komunikacja techniczna geograficznie'
authors: mojk
date: '2014-05-16'
tags:
  - 'news'
  - 'ze-świata'
  - 'konferencje'
  - 'społeczność'
coverImage: 'pins-on-map_Small.jpg'
---

W świecie komunikacji technicznej dzieje się całkiem sporo. Nie tak dawno
pisaliśmy o
[konferencjach branżowych](http://techwriter.pl/konferencje-2014-drugie-polrocze),
które będą miały miejsce w drugiej połowie tego roku. Do tego dochodzą różne
organizacje i stowarzyszenia. W tym gąszczu informacji pomocna może okazać się
mapa dla komunikacji technicznej, którą zaprezentowała
[Sarah Maddox](http://www.linkedin.com/in/sarahmaddox).

<!--truncate-->

Autorka blogu [ffeathers](http://ffeathers.wordpress.com) niedawno podzieliła
się owocami pracy nad swoim projektem o nazwie
[**Tech Comm on a Map**](http://sarahmaddox.github.io/techcomm-map). Jest to
interaktywna mapa, która pomaga zorientować się, co dzieje się w komunikacji
technicznej na całym świecie. Informacje zostały podzielone na trzy kategorie:

- konferencje (oznaczone fioletowymi kółkami)
- stowarzyszenia i organizacje (oznaczone żółtym kółkami)
- cała reszta (oznaczona niebieskimi kółkami)

![Tech Comm on a Map](images/Tech-Comm-on-a-Map.png)

Po kliknięciu na kółko, mapa przybliża się i zostają wyświetlone szczegółowe
informacje na jego temat. Można też skorzystać z pola wyszukiwania, w celu
odnalezienia konkretnego adresu.

W związku z tym, że Sarah na co dzień pracuje jako Technical Writer w oddziale
Google w Sydney, nie jest zaskoczeniem, że cały projekt opiera się na
rozwiązaniach Google. Autorka skorzystała z narzędzi takich jak Google Maps
JavaScript API, widżet Google Places Autocomplete i Google Apps Script, który
automatycznie pobiera dane z arkusza Google Sheets, w którym przechowywane są
wszystkie informacje. Strona i kod źródłowy dostępne są na stronie
[GitHub](https://github.com/sarahmaddox/techcomm-map).

Sarah planuje rozwijać swój projekt, dlatego też jeśli macie jakieś uwagi lub
sugestie, które powinny zostać uwzględnione w kolejnej wersji, podzielcie się
nimi w komentarzach do jej
[wpisu](http://ffeathers.wordpress.com/2014/05/07/introducing-tech-comm-on-a-map).
Patrząc na statystyki i liczbę osób śledzących blog, może to być świetny sposób
na pokazanie, że _Polacy nie gęsi, swoją komunikację techniczną mają_ 😊
