---
title: "Konferencja soap! 2017 - 5. edycja coraz bliżej"
date: "2017-04-27"
categories:
  - "news"
  - "z-kraju"
tags:
  - "edukacja"
  - "kariera"
  - "konferencje"
  - "spolecznosc"
coverImage: "soap.png"
---

Aż trudno uwierzyć, że w tym roku odbędzie się już piąta edycja konferencji soap!. Cieszy nas, że to wydarzenie na stałe zagościło w kalendarzu europejskich konferencji tech comm i że z roku na rok nabiera coraz większego rozpędu. Stało się już niemal tradycją, że sprawujemy patronat medialny nad soap! i w tym roku będziemy go z przyjemnością kontynuować. W związku z tym zebraliśmy dla Was najważniejsze informacje dotyczące konferencji.

## Termin i miejsce

Piąta edycja konferencji odbędzie się w dniach **7-9 czerwca** w [Muzeum Sztuki i Techniki Japońskiej Manggha](http://manggha.pl/) zlokalizowanym przy ul. Marii Konopnickiej 26 w Krakowie.

## Rejestracja i cena

Rejestracja już trwa, a jej termin upływa 26 maja.

Ceny biletów:

![](images/soapceny.jpg)

W przeciwieństwie do lat poprzednich, w tegorocznej edycji nie ma darmowego dnia. Warto jednak zwrócić uwagę, że mimo to koszt uczestnictwa w konferencji nie wzrósł, a nawet jest bardziej korzystny niż w zeszłym roku ;-).

W cenę wliczone są wszystkie prezentacje oraz warsztaty (poza Edu Summit), a także rozrywki przewidziane przez organizatorów - przerwy na kawę, przerwy obiadowe, ceremonia otwarcia, networking po pierwszym dniu konferencji, party zamykające wydarzenie, a także zwiedzanie wszystkich wystaw w Muzeum Sztuki i Techniki Japońskiej Manggha.

Cena nie zawiera noclegu.

## Prezentacje

Tematem tegorocznej edycji soap! jest _Rozwiązywanie problemów_ bez względu na rodzaj tworzonej treści. Prelegentów jest w tym roku sporo, bo swój udział potwierdziło już 28 ekspertów. Wśród nich są zarówno rodzimi przedstawiciele branży, jak również goście z zagranicy. Cieszy nas fakt, że swój udział zadeklarowało aż 13 prelegentów z Polski. Oznacza to, że na naszym, ciągle rozwijającym się rynku tech commu pojawia się coraz więcej osób, które chcą (i nie boją się) dzielić się wiedzą z innymi. Z pełną listą prezenterów możecie się zapoznać [tutaj](http://soapconf.com/). Nas szczególnie zaciekawiły poniższe prezentacje:

- _User documentation vs loser documentation: Great content, no readers?_ (Dirk Göhmann i Cate Mackenzie) - skuteczna dokumentacja to nie tylko dobry tekst. To także szereg działań, które powinien wykonać Tech Writer, by jego super tekst został zauważony w całej masie wciąż tworzonych treści. Co zrobić, by nasz dokument został zauważony, a praca w niego włożona doceniona?
- _Finding your way back from Documentation Mordor_ (Natalia Katryńska) - w pracy Technical Writera zdarzają się wyzwania wykraczające poza tworzenie dokumentacji. W szybko zmieniających się projektach trzeba wykazać się elastycznością i odpornością, radząc sobie z kłodami rzucanymi nam pod nogi. Autorka opowie nam o własnej walce z "demonami dokumentacji".
- _Need more problems? Start localizing videos!_ (Anton Bollen) - w dzisiejszym, zglobalizowanym świecie często musimy trafić z naszą dokumentacją do międzynarodowego odbiorcy. Punktem wyjścia jest zazwyczaj tłumaczenie treści na obcy język. A co gdy chcemy wykorzystać coraz popularniejsze filmy instruktażowe? Jaka jest skala dodatkowych wyzwań translatorskich i realizatorskich, jeśli zdecydujemy się na lokalizowanie materiałów wideo?

Plan konferencji znajdziecie na stronie [soapconf.com](http://soapconf.com/#schedule).

## Warsztaty Edu Summit

Na dzień poprzedzający konferencję (7 czerwca 2017) organizatorzy zaplanowali szereg warsztatów. Dzięki nim poznacie nie tylko teorię, ale także praktykę związaną z tematyką tegorocznej edycji soap! Warsztaty te są dodatkowo płatne i wymagają rejestracji. Szczegółowe informacje na temat kosztów, rejestracji oraz samych warsztatów pojawią się wkrótce na stronie konferencji.

## Więcej informacji

Aktualności na temat konferencji można śledzić na [Facebooku](https://www.facebook.com/soapconf), [Twitterze](https://twitter.com/SoapConf) lub [Google+](https://plus.google.com/+SoapconfPage/posts). A niezdecydowanych zachęcamy do zapoznania się z naszymi relacjami z poprzednich edycji soap!:

- [Soap! 2016](http://techwriter.pl/konferencja-soap-2016-podsumowanie/)
- [Soap! 2015](http://techwriter.pl/namydleni-po-raz-trzeci/)
- [Soap! 2014](http://techwriter.pl/mydlo-lubi-zabawe/)
- [Soap! 2013](http://techwriter.pl/soap-technical-communication-conference-relacja/)

Do zobaczenia!
