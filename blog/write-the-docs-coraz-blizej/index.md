---
title: "Write The Docs coraz bliżej"
date: "2016-08-16"
tags:
  - "news"
  - "ze-swiata"
  - "konferencje"
  - "spolecznosc"
coverImage: "sticker-wtd-colors.jpg"
---

Wrzesień coraz bliżej, a wraz z nim zbliża się konferencja Write The Docs, na
którą zapraszaliśmy Was
[jakiś czas temu](http://techwriter.pl/poznajcie-write-the-docs-europe/). Dziś
garść informacji uzupełniających, które być może jeszcze bardziej zachęcą Was do
wyjazdu.

## Writing Day

Ciekawie zapowiada
się [Writing Day](http://www.writethedocs.org/conf/eu/2016/writingday/) - nowa
inicjatywa organizatorów konferencji. Ma ona na celu zebranie osób o podobnych
zainteresowaniach w jednym miejscu i zachęcenie ich do wspólnej pracy, żeby
zrealizować konkretny cel. I tu prośba do chętnych - zastanówcie się, jakim
projektem chcielibyście się zająć lub do jakiego moglibyście dołączyć tak, by
praca podczas warsztatów była nie tylko przyjemna, ale także jak najwięcej Was
nauczyła. Lista przykładowych tematów jest podana na podlinkowanej wyżej
stronie. Jednak jeśli macie swój pomysł, warto wcześniej zgłosić go
organizatorom, by mogli się do niego przygotować. Wszelkie informacje jak to
zrobić także znajdziecie na podanej wyżej stronie.

### Co zabrać ze sobą?

Organizatorzy zalecają zabranie komputera lub innego urządzenia, które umożliwia
tworzenie oraz edytowanie tekstu.

### Kiedy?

18 września 2016 roku (niedziela) - dzień poprzedzający część główną
konferencji.

### Bilety

Nie ma osobnej puli na Writing Day - wziąć mogą udział nabywcy biletu na
konferencję. Dla porządku przypominamy cennik wejściówek:

- Bilet korporacyjny - €200
- Bilet indywidualny - €100

W tym momencie dostępne są już tylko bilety w cenach regularnych,
pula promocyjna z przedsprzedaży już się rozeszła. Od organizatorów wiemy, że
przewidziana jest wyprzedaż w ostatnich dniach przed konferencją i będzie można
próbować upolować bilet w okazyjnej cenie. Nie wiemy jednak ile biletów będzie w
puli, jakie będą ich ceny oraz kiedy dokładnie zostaną one obniżone.

## Prelekcje

Writing Day to tylko przedsmak tego, co będzie się działo podczas samej
konferencji. Tradycyjnie najważniejszym elementem będą prelekcje, które stworzą
specjaliści z branży. Sylwetki osób, które w tym roku wystąpią na Write The Docs
znajdziecie [tutaj](http://www.writethedocs.org/conf/eu/2016/speakers/). Naszym
zdaniem, każdy kto ma związek z tematyką tech writingu i szeroko rozumianego
tech commu znajdzie tu coś dla siebie. Nas szczególnie interesuje wystąpienie
Chrisa Millsa z Mozilla Developer Network na temat feedbacku. Autor podzieli się
ze słuchaczami doświadczeniami dotyczącymi przetwarzania informacji zwrotnej,
zdobytymi podczas współtworzenia jednego z najpopularniejszych portali z
dokumentacją techniczną. Jesteśmy także ciekawi wystąpienia Katy Nagygörgy,
która podsumuje ankietę przeprowadzoną wśród członków społeczności Write The
Docs na temat pracy Technical Writerów na świecie, ich doświadczeń, praktyk, a
także narzędzi, których używają w codziennej pracy z dokumentami. A jeśli nadal
nie jesteście przekonani to niebawem organizatorzy opublikują dokładny plan
konferencji. Ma on zostać zamieszczony
[w tym miejscu](http://www.writethedocs.org/conf/eu/2016/schedule/) już wkrótce.

## Inne formy prezentacji

Dodatkowo w tej edycji konferencji pojawią się dwa nowe typy spotkań z
uczestnikami:

- Sesje w formule niekonferencji (unconference sessions) - spotkania, w których
  uczestnicy na początku wspólnie stworzą agendę, a następnie
  przedyskutują poszczególne jej punkty. Format spotkania ma być luźny, bez
  wyznaczania konkretnego mówcy, którego słucha reszta uczestników.
- Czas przeznaczony na szybkie wystąpienia (lightning talk slots) -
  kilkuminutowe prezentacje pomiędzy głównymi wystąpieniami konferencji.

## Auto Club

Hol, w którym można zobaczyć stary automobil czy model auta wyścigowego sprzed
lat, sala balowa, czy przestronne aule to tylko część elementów wystroju wnętrz,
jaki czeka na uczestników konferencji.
[Auto Club](http://www.ganimed.cz/EN/) mieści się w ścisłym centrum Pragi, w
pobliżu stylowego dworca kolejowego. To tu będą miały miejsce prelekcje,
warsztaty oraz wszelkie imprezy integracyjne zapewnione przez organizatorów.

## Więcej informacji

Jeśli chcecie być na bieżąco to odsyłamy Was do Twittera, gdzie pod hashtagiem
[#writethedocs](https://twitter.com/hashtag/writethedocs) znajdziecie
najbardziej aktualne informacje związane z nadchodzącym wydarzeniem.

To co, widzimy się w Pradze?

Redakcja techwriter.pl na pewno się tam pojawi ;-)
