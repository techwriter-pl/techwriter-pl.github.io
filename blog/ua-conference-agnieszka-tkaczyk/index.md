---
title: 'UA Conference - Agnieszka Tkaczyk'
authors: szablowska
date: '2014-07-04'
tags:
  - 'news'
  - 'z-kraju'
  - 'instrukcje'
  - 'kariera'
  - 'konferencje'
  - 'użyteczność'
coverImage: 'UA_Conference.png'
---

[**Agnieszka Tkaczyk**](http://www.uaeurope.com/conference/speakers.html#tkaczyk) rozpoczęła
swoją przygodę z dokumentacją techniczną zaledwie parę lat temu, a już na swoim
koncie ma dwie prezentacje na branżowych konferencjach. O pierwszej
pisaliśmy [tutaj](../soap-technical-communication-conference-relacja/ 'soap!
technical communication conference – relacja'index.md), teraz możecie przeczytać
o
kolejnej: [**A Technical Writer’s Role in Redesigning the Application UI**](http://www.uaeurope.com/conference/sessions.html#redesignUI).

<!--truncate-->

Nie możemy rozpocząć tej relacji bez ukłonu w kierunku Agnieszki. Widać w niej
ogromną pasję i zaangażowanie w swoją pracę. Agnieszka to bez wątpienia przykład
odpowiedniej osoby na odpowiednim stanowisku.

Mimo, że na początku swojej prezentacji Agnieszka przyznała się do dużego
zdenerwowania, to my ze swojej strony musimy przyznać, że tego zdenerwowania
wcale nie było tak widać. Wręcz przeciwnie, dało się zauważyć dużą pewność
siebie i ogromną przyjemność czerpaną z opowieści z dokumentacyjnej linii frontu
w IBMie. Agnieszka ropoczęła prezentację od anegdoty, która sprowokowała
naprawdę szczery wybuch śmiechu wśród publiczności, który pojawiał się potem już
regularnie gdy opowiadała o swoich starciach z programistami.

Agnieszka jest bardzo zainteresowana udoskonalaniem interfejsu użytkownika i
widać, że cały czas kieruje się ona metodą postępującego ujawniania informacji
(ang. _progressive disclosure_), o której opowiadała podczas konferencji
[soap!](../soap-technical-communication-conference-relacja/index.md). Podczas
prezentacji wymieniła kilka **źródeł inspiracji**, z jakich korzysta przy
czerpaniu pomysłów na zmiany w interfejsie użytkownika:

- tworzenie dokumentacji,
- nagrywanie filmików szkoleniowych,
- przygotowywanie materiałów na konferencje,
- spotkania projektowe,
- rozmowy ze współpracownikami z innych zespołów,
- sesje z klientami.

Problemy, na jakie zwróciła uwagę:

- Nastawienie programistów, dla których bardzo często użyteczność produktu jest
  ważna, ale nie konieczna.
- Ignorowanie szczegółowych projektów interfejsu użytkownika, ponieważ łatwiej
  jest kopiować istniejące rozwiązania niż tworzyć coś nowego.
- Powtarzane stwierdzenie, że co prawda produkt nie jest użyteczny, ale działa!

Cała prezentacja opierała się na wielu konkretnych przykładach z aplikacji, nad
którą pracuje Agnieszka. Przykłady te pokazywały na jakie problemy się natykała,
jakie proponowała rozwiązania i jak aplikacja stopniowo zmieniała się pod jej
wpływem.

Przykłady były dosyć szczegółowe, momentami być może zbyt szczegółowe i być może
było ich trochę za dużo. Prezentacja Agnieszki byłaby **doskonała dla samych
programistów** (może warto ich podszkolić?), pokazałaby im bowiem dlaczego warto
słuchać specjalistów od dokumentacji technicznej oraz grafików. Zobaczyliby na
własne oczy to, co Agnieszka powtarzała wiele razy (a wydaje się, że usłyszeć to
powinni właśnie programiści): nie trzeba programować, żeby mieć wpływ na
aplikację; osoby, które same nie kodują, mają inne, świeże spojrzenie na
tworzony produkt.

Na koniec ciekawa myśl, którą przytoczyła nasza prelegentka:

> Cztery razy w roku człowiek wpada na pomysł wart milion dolarów, ale nie zdaje
> sobie sprawy, że to jest właśnie TEN pomysł! Dlatego jeśli masz jakiś pomysł,
> opowiedz o nim innym!

A tutaj mały dowód na to, jak bardzo podobała się wszystkim prezentacja
Agnieszki Tkaczyk.
[Chris Atherton](http://www.uaeurope.com/conference/speakers.html#atherton)
zaćwierkała:

![Chris_Atherton_Twitter](images/Chris_Atherton_Twitter-300x192.png)
