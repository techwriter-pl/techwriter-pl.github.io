---
title: "O pisaniu gamingowego kontentu słów kilka"
date: "2020-03-09"
categories:
  - "przyklady"
tags:
  - "gry"
coverImage: "minecraft-wiki.jpg"
---

Opuszczamy nasze swojskie poletko, żeglując trochę w stronę copywritingu i publicystyki specjalistycznej.

Te dziedziny coraz częściej się przenikają i zamierzamy zgłębić ich wzajemne relacje. Zjawisko to odnosi się do szeroko rozumianego gamingu i ten obszar bierzemy pod lupę jako pierwszy.

Jeżeli zapożyczenia we wstępie Was nie zraziły, to bardzo dobrze ― mierzymy się z dziedziną, która będzie wymagać od pisarza dużej elastyczności i tolerancji na różne twory językowe i niespodziewane łączenie wątków. Mowa konkretnie o branży gier komputerowych, a dokładniej o tworzeniu recenzji czy poradników, z których owa branża może w różnych mediach skorzystać. Spróbujemy określić specyfikę takiego „gamewritingu” i przyjrzymy się uwarunkowaniom, o których warto pamiętać tworząc treści. To oczywiste, że na przestrzeni jednego artykułu nie wyczerpiemy tematu, ale mamy nadzieję zarysować ramy, w których pisarze treści mogą znaleźć swoje miejsce.

### Tekst dla dewelopera, czy tekst dla gracza?

Na sam początek wyeliminujmy jedno niedopatrzenie, które często jest piętnem zaangażowanych do pojedynczych zleceń freelancerów. Niezależnie od mnogości czynników, o których będziemy mówić zaraz, jeżeli źle określimy odbiorcę tekstu, to choćby jego względna jakość była wysoka, może on po prostu nie spełnić swojego zadania. Jeżeli tworzysz treści związane z grami komputerowymi, to w większości przypadków będą one kierowane do graczy i to o nich musisz myśleć podczas pisania.

Gracze zwykle są bardzo emocjonalnym klientem i nie chodzi tu już o sam temperament oraz łatwość w rzucaniu z byle okazji wiązankami, których nie powstydziłby się przysłowiowy szewc. Najbardziej angażujące gry odnoszą się do bardzo pierwotnych mechanizmów motywacji i odbierania wrażeń, co pokazuje na przykład to drobne [case study](https://www.psychologytoday.com/au/blog/darwins-subterranean-world/201809/video-games-and-emotional-states) sprzed dwóch lat. Nic dziwnego, że gry i związane z nimi zakupy traktowane są subiektywnie i emocjonalnie.

Dla pisarza oznacza to tyle, że nie ma co bać się pisać angażująco. Jasne, że czasem trzeba wziąć pod uwagę aspekty techniczne i wychwalić osiągi na dostępnym w przeciętnym budżecie sprzęcie. Nie piszesz jednak instrukcji obsługi ani specyfikacji serwisowej, lecz przygotowujesz treść o potencjale przeżycia czegoś ciekawego - czegoś, co będzie potraktowane w podświadomy sposób dużo bardziej osobiście, niż ktokolwiek chciałby przyznać.

![](images/computer-1845880_640.jpg)

### Ten rynek nie znosi teoretyzowania

Braki praktyczne szybko wyjdą na jaw przy pisaniu o mechanice, a gry są mocno zróżnicowane i czasami można potknąć się na największym banale. Jeżeli piszesz o _League Of Legends_, to nie nazywaj herosów “disablerami”, to termin używany w kontekście ról w _Dota 2_. Jeżeli tekst ma na celu opisanie wartości, które na rynku zbytu osiągają [skiny CS:GO](https://www.skinwallet.com/pl/), nie pisz o tym, że najlepiej sprzedawać nieużywane skiny, bo mają większą wartość ― raz, że skórki się nie zużywają, dwa, że nie zawsze te najlepszej jakości mają najwyższą cenę. Wszystkie tego typu błędy można wyeliminować w bardzo prosty sposób: wykazując minimum zaangażowania.

Pisząc o jakiejś grze, jeżeli tylko masz możliwość, poproś o dostęp do niej zleceniodawcę, skorzystaj z darmowego dema lub poproś o game-sharing znajomego i odpal ją choć na chwilę, bo to da ci lepszą perspektywę niż jakiekolwiek artykuły z sieciowych encyklopedii. Jeżeli nie masz takiej możliwości, twoim zbawieniem będą youtuberzy i streamerzy. To oni mają wiedzę z pierwszej ręki, którą zwykle ciężko jest przerobić na usystematyzowany język wikipediowych wpisów. Ich treści mogą być aż nadto subiektywne i ignorować pewne fakty, ale posługując się starą dobrą analizą porównawczą (ang. „compare and contrast”) dojdziesz do istotnych wniosków.

Rzeczowe informacje o grze pomogą ci przekonać do siebie czytelnika, który z daną produkcją ma do czynienia na porządku dziennym. Pamiętaj jednak, że nawet najbardziej przydatne dla graczy informacje, podane w suchy, laboratoryjny sposób, mogą nie wystarczyć by utrzymać ich zainteresowanie. Przy dzisiejszej dostępności źródeł po prostu pójdą szukać gdzie indziej.

### Nie musisz być [1337](https://en.wikipedia.org/wiki/Leet), ale możesz być na czasie

Język, który posłuży do formułowania komunikatów w tematyce gier wideo tworzy się na wspólnym polu idiolektu branżowego i współczesnego języka Internetu. Pisząc w języku polskim nie unikniesz kalek i zapożyczeń, bo środowisko to komunikuje się głównie w języku angielskim i mało kto idzie w ślady Śniadeckiego, używając z uporem polskich odpowiedników. Pisanie po angielsku też takie oczywiste nie jest, bo niski i wysoki rejestr wypowiedzi może nie być tak oczywisty na pierwszy rzut oka.

Niezmiernie opłacalne jest sięgnięcie do kultury żywej i współczesnych mediów. Oglądając streaming _Minecrafta_ usłyszysz dokładnie jak używana jest terminologia, która opisuje bardzo złożony świat tego popularnego sandboxa. Choć alchemia tej rzeczywistości może wydać się na początek przytłaczająca zaś [charakterystyka różnych kruszców](https://minecraft-pl.gamepedia.com/Bloki) brzmi momentami abstrakcyjnie, całkiem szybko można zrozumieć podstawy jak konieczność znalezienia bezpiecznego miejsca do spania i powstrzymanie się od łażenia po nocy samemu.

Z drugiej strony, przez rzucanie co rusz żargonem łatwo popaść w manieryzm i zrazić do siebie potencjalnych odbiorców pretensjonalną formą. Używaj terminów z dziedziny o której piszesz, ale nie przesadzaj. Znalezienie tutaj złotego środka jest trudne i umiejętność ta może zaważyć na sukcesie twojego tekstu.

![](images/gaming-2259191_640.jpg)

### Napisy końcowe

Metafora z górą lodową jest wyświechtana, więc powiedzmy, że to dopiero pierwszy zestaw misji w pierwszym akcie tej zabawy. Powyższy artykuł to tylko garść ogólnych wniosków lecz być może posłuży za pomoc w pierwszych przymiarkach do pisania kontentu dla branży gier komputerowych lub odświeżenia perspektywy, jeżeli poczujesz lekką stagnację. Jeżeli z tych słów płynie jakichś wniosek, to na pewno taki, że o grach nie da się pisać bez sporego zaangażowania i myśli krytycznej wobec treści. Na szczęście, branża ta jest pełna ludzi, którzy wytkną ci każdy najmniejszy błąd, więc schowaj się za murem publicystyki i odzyskaj materiały z każdej wypalonej w twoim kierunku salwy. Może się okazać, że szybko uzbierasz niezły arsenał do pisania treści o grach!

P.S. Ciekawi nas bardzo, czy jest wśród Was ktoś z branży gier komputerowych? Jeśli tak - odezwijcie się w komentarzach :-)

_Grafika: https://www.youtube.com/watch?v=GCUppNQ\_W6U_
