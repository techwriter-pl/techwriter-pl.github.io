---
title: "Langłydż - part fajf"
date: "2014-02-14"
categories: 
  - "warsztat"
  - "z-przymruzeniem-oka"
tags: 
  - "humor"
  - "jezyk"
coverImage: "Lesson5.jpg"
---

Jak fiksować ale nie sfiksować i dlaczego kanselowanie jest lepsze od postponowania, czyli ciąg dalszy opowieści o isiusach i kejsach. W kontekście floł.

W [poprzedniej części naszego cyklu](http://techwriter.pl/langlydz-part-folur/) dogłębnie wytłumaczyliśmy pojęcie isiu (będziemy się upierać, że w wielu firmach isiu jest niemal synonimem kejsa). Co zatem dzieje się z takim isiu, kiedy już się urodzi?

- Okres wczesnego niemowlęctwa spędza w stanie niu (_nowy_).
- Później zazwyczaj zostaje bękartem - odbywa się to przy pomocy operacji asajnowania (_podrzucenia najmniej zajętej, najmniej protestującej lub po prostu nieobecnej osobie_).
- Bękart zostaje poddany intensywnym działaniom wychowawczym, korygującym, naprawczym... chyba że nie:).
- W efekcie zostaje sfiksowany (_naprawiony_), albo nie... czyli czeka sobie postponowany (_podmieciony pod dywan_) na lepsze czasy.
- Podrośnięte isiu przechodzi zazwyczaj jeszcze skomplikowaną procedurę adopcyjną - jak wiadomo sukces ma wielu ojców, a w naszej pracy spotyka się same sukcesy - i znów zostaje asajnowane komuś. Tym razem w celu sprawdzenia czy zostało sfiksowane (_naprawione_) a nie sfiksowało samo (_went crazy_).
- Rodzina zastępcza, w zależności od pory dnia, nastroju, kompetencji, znajomości tematu, itp., itd... może takiego dojrzałego isiusa albo konfirmnąć (_potwierdzić że problem już nie występuje_), albo (o zgrozo!) - sfejlować (_potwierdzić, że jednak nie udało się go naprawić_).
- W przypadku sfejlowania wracamy do etapu podrzutka (punkt drugi).

Powyższy opis często przedstawia się w formie prostego diagramu:

[![isiuflol](images/isiuflol-300x231.gif)](http://techwriter.pl/wp-content/uploads/2014/02/isiuflol.gif)Skomplikowane? Bez trwogi, z każdej sytuacji istnieje wyjście, a cykl życia isiusów nie jest tutaj wyjątkiem. Wzorem Aleksandra Macedońskiego możecie wybrnąć z tej sytuacji jednym zgrabnym pociągnięciem myszki.

[![kansel](images/kansel-300x199.jpg)](http://techwriter.pl/wp-content/uploads/2014/02/kansel.jpg)Kanselując (_anulując, odwołując_) isiusa pozbywacie się problemu i odzyskujecie wigor, świeżość spojrzenia oraz wzmożoną chęć do pracy twórczej. Przynajmniej do czasu pojawienia się następnego :).
