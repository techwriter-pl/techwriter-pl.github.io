---
title: 'Magia słów. Jak pisać teksty, które porwą tłumy? – Joanna Wrycza-Bekier'
authors: agnieszka
date: '2020-07-14'
tags:
  - 'biblioteczka-techwritera'
  - 'warsztat'
  - 'język'
  - 'literatura'
coverImage: 'IMG_0812.jpg'
---

Wakacje to dla wielu z nas czas odpoczynku, łapania oddechu od nadmiaru
obowiązków, domykania trudnych projektów i oczekiwania na nowe wezwania. Jest to
też dobry czas na utrwalenie wiedzy lub jej poszerzenie 😉. Dlatego mamy dziś
dla Was propozycję lektury, która w ciekawy i przystępny sposób pokaże Wam jak
wielka magia tkwi w słowach.

<!--truncate-->

#### “Jeśli zajmujesz się pisaniem, to jesteś pisarzem.”

Zdaniem Joanny Wryczy-Bekier, autorki książki “Magia słów. Jak pisać teksty,
które porwą tłumy” każdy, kto zajmuje się pisaniem może uznać się za pisarza.
Nie ma znaczenia czy są to teksty literackie, naukowe, slogany reklamowe, posty
na blogu czy inne formy wypowiedzi pisemnej. Nie ma też znaczenia język w jakim
tworzymy teksty, gdyż ogromna część dobrych praktyk jest uniwersalna. Dlatego,
adresatem omawianej pozycji może być każdy, dla kogo ważne jest by pisać
poprawnie, ciekawie, zrozumiale, a przede wszystkim, na temat.

#### Co znajdziemy w książce?

Przede wszystkim mnóstwo konkretów. Joanna Wrycza-Bekier dzieli się z
czytelnikiem ogromną wiedzą na temat umiejętności pisarskich, które zdobyła jako
autorka bloga [Poradnik Pisania](http://poradnikpisania.pl/), siedmiu książek na
temat pisania, a także jako szkoleniowiec - oczywiście w tematyce pisarskiej. W
“Magii słów” przeczytamy między innymi o:

- sposobach na ożywienie tekstu,
- czasownikach dynamicznych,
- różnicach między stroną czynną i bierną,
- magii pierwszego zdania,
- wampirach energetycznych (zaciekawieni?),
- słowach-śmieciach.

Oczywiście to tylko kilka przykładów tematów poruszonych w poradniku. Na blisko
300 stronach mamy 21 rozdziałów podzielonych na liczne podrozdziały. Każdy temat
opatrzony jest nie tylko komentarzem autorki, ale także przeróżnymi przykładami,
dzięki którym w bardzo przystępny sposób można układać sobie w głowie zdobywaną
właśnie wiedzę. Dla nas interesujące okazały się fragmenty o SEO, konstruowaniu
tekstów na bloga, czy klątwie wiedzy, jaka czasem dotyka SME, z którymi
współpracujemy - przecież często to od nich czerpiemy informacje na temat
produktu, jaki mamy opisać w dokumentacji.

![](images/IMG_0813.jpg)

Naszą szczególną uwagę przykuły lekcje, które co kilka rozdziałów pojawiały się
w tekście. Początkowo byliśmy zdziwieni, bo przecież szkoła już dawno za nami
😉. Jednak gdy nauczycielami zostają Ian Fleming, Ernest Hemingway, bracia
Grimm, Agatha Christie czy Vincent van Gogh to aż chce się czytać i czerpać z
ich doświadczenia. Autorka analizując ich dzieła i bazując na przykładach
pokazuje jakimi sposobami można wpłynąć na czytelnika, by przykuć uwagę i
zachęcić do pozostania na dłużej ze swoim dziełem. A jak się okazuje, to
używając odpowiednio magii zawartej w słowach, nawet niezbyt porywający temat
może okazać się interesujący.

#### Czy jest to książka dla mnie?

Tak, jeśli zajmujesz się pisaniem i chcesz to robić dobrze. Jak już
wspomnieliśmy autorka kieruje swój poradnik do wszystkich tych, którzy piszą -
bez względu na rodzaj tekstu. Książka jest pełna uniwersalnych porad,
przykładów, ciekawych cytatów i anegdot. Prowokuje czytelnika do refleksji nad
jakością tworzonej treści. Jednocześnie styl, jakiego używa Joanna Wrycza-Bekier
jest przystępny, ciekawy, logiczny i interesujący. Naszym zdaniem to dobra
lektura dla każdego, komu bliskie jest pisanie.
