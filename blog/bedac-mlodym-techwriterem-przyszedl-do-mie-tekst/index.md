---
title: 'Będąc młodym techwriterem przyszedł do mię tekst...'
authors: admin
date: '2014-08-08'
tags:
  - 'dobre-praktyki'
  - 'warsztat'
  - 'język'
coverImage: 'gramatyka.jpg'
---

Bardzo cieszą nas nadsyłane przez Was teksty, szczególnie kiedy można się z nich
czegoś nauczyć. Tym razem nasza wierna czytelniczka Amerigo o wyzwaniach
stojących przed piszącymi w języku polskim.

<!--truncate-->

Tytuł to nadal jest tekst z kabaretu, a nie poprawnie zbudowane zdanie w języku
polskim.

Ale takie budowle można spotkać też w tekstach całkiem serio.

Chodzi o podmiot, czyli tego kto działa. Ma być ten sam i w części z imiesłowem
zakończonym na -ąc, i w drugiej części zdania. Trzeba "uzgodnić podmiot". Czyli:
albo zmienić imiesłów przysłówkowy współczesny na czasownik w formie osobowej,
albo zmienić zdanie następujące po tym imiesłowie. Jeżeli zgodności podmiotów
nie ma, sens wychodzi trochę dziwnie:

"Klikając w wykres automatycznie uruchamia się aplikacja" -- aplikacja klika w
wykres.

"Wybierając rok automatycznie odświeżą się wszystkie dane" -- wszystkie dane
wybierają rok.

"Spacerując po promie wszędzie emanuje czystość" -- czystość umie spacerować.

A na koniec zagadka: w którym z ciekawych tekstów na Waszym portalu znajduje się
fraza:

"Nawet znając jakiś system bardzo dobrze, zdarzają się sytuacje..."

Od redakcji: Hmm...
[zdarza się najlepszym](http://www.tekstowo.pl/piosenka,kult,nie_chce_grac_w_reprezentacji.html)...
oraz nam 😊. Dziękujemy za lekcję, obiecujemy poprawę i prosimy o więcej!
