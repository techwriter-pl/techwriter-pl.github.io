---
title: 'Dobra dokumentacja - cechy i etapy tworzenia'
authors: agnieszka
date: '2017-10-17'
tags:
  - 'dobre-praktyki'
  - 'warsztat'
  - 'dokumentacja'
coverImage: 'student-849825_640-e1504985834598.jpg'
---

Dla jednych pisanie dokumentacji to droga przez mękę, dla innych czysta
przyjemność i sposób zarabiania na życie. Jednak zarówno ci pierwsi jak i drudzy
powinni trzymać się pewnych reguł. Dziś pierwszy z cyklu artykułów, które, mamy
nadzieję, pomogą Wam utrzymać jak najwyższy poziom tekstów, a także sprawią, że
pisanie nie będzie już takie straszne (dla niektórych) 😉.

<!--truncate-->

### Cechy dobrej dokumentacji

Dobra dokumentacja jest:

- kompletna - nie brakuje w niej żadnej informacji istotnej dla użytkownika,
- spójna - taka, która stanowi harmonijnie połączoną całość,
- dokładna - starannie napisana z dbałością o szczegóły,
- bezbłędna - w pełni poprawna,
- zrozumiała - dostosowana do odbiorcy tak, że jest w stanie zastosować opisane
  procedury,
- przejrzysta - struktura dokumentacji jest przewidywalna dla użytkownika,
- estetyczna - prawidłowo i poprawnie sformatowana, utrzymana w wizualnym stylu
  preferowanym przez firmę,
- zgodna z zasadami panującymi w organizacji - napisana zgodnie z podręcznikiem
  stylu oraz wszelkimi wytycznymi czy przepisami, które są narzucone np. przez
  branżę firmy.

Jeśli według Was coś jeszcze powinno znaleźć się na tej liście - zapraszamy do
komentowania.

A jeśli macie ochotę poszerzyć temat cech dobrej dokumentacji zapraszamy do
zapoznania się z artykułem
[Siedem zasad projektowania pomocy dla użytkownika w 2017 roku](../siedem-zasad-projektowania-pomocy-dla-uzytkownika-w-2017-roku/index.md).

### Etapy tworzenia dokumentacji

Aby dokumentacja była dobra, należy odpowiednio rozplanować pracę już od samego
początku. Poniżej lista kroków, jakie warto zrobić, by stworzyć porządny tekst..

1. Tworzenie planu dokumentacji. Dobry plan to połowa sukcesu w tworzeniu dobrej
   dokumentacji. Jakie powinien mieć elementy?
   - Tytuł,
   - imię i nazwisko Technical Writera,
   - określenie typu dokumentacji (instrukcja, online help),
   - określenie daty zakończenia pracy nad dokumentacją,
   - krótki opis tego, czego dotyczy dokumentacja,
   - oszacowanie liczby stron - można wykorzystać do tego istniejące dokumenty o
     podobnej tematyce,
   - spis rozdziałów,
   - określenie etapów weryfikacji tekstu w trakcie prac.
2. Zbieranie informacji na dany temat. W celu uzyskania jak najdokładniejszych
   informacji na interesujący nas temat często korzystamy z wielu dostępnych
   źródeł wiedzy, jak na przykład już istniejąca dokumentacja. Jeśli opisujemy
   program informatyczny, działanie jakiejś maszyny czy choćby instrukcję
   złożenia regału, zazwyczaj dobrym pomysłem jest postawienie siebie w roli
   użytkownika i przetestowanie produktu, o którym będziemy pisać. Czeka nas
   także szereg konsultacji z osobami tworzącymi przedmiot naszego
   zainteresowania.
3. Pisanie według ustalonego planu. Rozpoczynając pisanie należy zawsze pamiętać
   o adresacie tekstu. Inaczej napiszemy tekst dla programisty tworzącego
   system, a inaczej dla jego użytkownika. Dlatego też warto dbać o odpowiedni
   styl, słownictwo oraz poziom szczegółowości, który bardzo wpływa na zawartość
   tekstu. Na przykład: czy tłumaczymy gdzie są zmienne środowiskowe Windows
   (dla zwykłego użytkownika), czy tylko piszemy "zmień zmienną środowiskową X
   na Y" (dla programisty). Z naszego doświadczenia wynika także, że nie ma co
   zakładać iż napiszemy tekst punkt po punkcie według planu. Często zdarza się,
   że by napisać kolejny fragment musimy czekać na spotkanie z ekspertem, który
   obecnie nie ma dla nas czasu. Dlatego warto rozpisać główne rozdziały na
   bardziej szczegółowe podrozdziały, by móc tworzyć tekst, nawet wtedy gdy
   przez jakiś czas nie mamy pełnych danych. Dodatkowo, uzupełnianie takiej
   struktury w łatwy sposób pokazuje postępy w pracy - miejsca, które są już
   gotowe oraz te, które wymagają uzupełnienia lub zupełnie stoją w miejscu.
   Przykładem narzędzia, które umożliwia taką nieliniową edycję tekstu jest
   opisywany przez nas Scrivener ([link 1](../scrivener-opis-narzedzia/index.md)
   i [link 2](../gdy-cos-mi-chodzi-po-glowie/index.md) do poprzednich
   artykułów).
4. Weryfikacja stworzonego tekstu. Poprzez weryfikację rozumiemy sprawdzenie
   pisanego tekstu pod kątem błędów (zarówno stylistycznych jak i
   merytorycznych) oraz sprawdzenie czy załączone zdjęcia/zrzuty ekranu (jeśli
   są) odpowiadają temu o czym w danym miejscu piszemy. Warto zarezerwować sobie
   czas na wykonanie instrukcji czy procedur, o których piszemy i sprawdzenie
   czy odnoszą oczekiwany skutek. To także dobry moment by oddać tekst do
   recenzji - zarówno komuś, kto jest ekspertem w danej dziedzinie jak i
   laikowi, który da nam feedback czy tekst jest zrozumiały. Jeśli jest tylko
   taka możliwość warto poprosić o to: kolegę Tech Writera (sprawdzi tekst pod
   kątem poprawności i stosowania dobrych praktyk), SME (sprawdzi prawdziwość
   informacji technicznych) oraz Product Managera/Analityka Biznesowego (da znać
   czy w dokumentacji jest wszystko czego może oczekiwać klient oraz czy
   wszystkie kluczowe funkcje produktu zostały poprawnie opisane). Niektóre
   firmy formalizują proces sprawdzania wprost wyróżniając dwie odrębne fazy:
   - weryfikacja tekstu pod kątem błędów, zgodności ze style guidem oraz
     praktykami obowiązującego w firmie,
   - testy dokumentacji pod kątem problemów technicznych - aktywne linki,
     poprawność formatowania, działanie nawigacji oraz czy dokument jest
     dostępny tam, gdzie powinien się znajdować
5. Poprawki oraz uzupełnianie luk.

Punkty 4. i 5. zazwyczaj powtarzamy kilka razy, zanim osiągniemy zamierzony cel,
a nasz tekst spełni wszystkie cechy dobrej dokumentacji.

Zachęcamy także do zapoznania się z trzecią sekcją
[syllabusa ITCQF](http://itcqf.org/wp-content/uploads/2015/04/ITCQF_Syllabus_v1_02Dec2014.pdf),
w której znajdziecie bardziej szczegółowe informacje na temat etapów tworzenia
dokumentacji.

W kolejnym odcinku: struktura dokumentu. Już dziś serdecznie zapraszamy.
