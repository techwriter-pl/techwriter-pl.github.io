---
title: 'Naucz się sam(a) - część 3'
authors: mojk
date: '2014-05-27'
tags:
  - 'dobre-praktyki'
  - 'przyklady'
  - 'warsztat'
  - 'edukacja'
  - 'kariera'
  - 'literatura'
coverImage: '414JSZMPX8L.jpg'
---

Nadszedł czas, żeby zabrać się za zawartość przesyłki, którą opisywaliśmy w
poprzednim [wpisie](../naucz-sie-sama-czesc-2/index.md) z cyklu **"Naucz się
sam(a)"**. Zaczynamy od książki **"Technical Writing 101: A Real-World Guide to
Planning and Writing Technical Documentation"** autorstwa **Alana S. Pringle** i
**Sarah S. O'Keefe**.

<!--truncate-->

Książka jest dobrym wprowadzeniem w dziedzinę Technical Writingu. Pomimo tego,
że zawiera w sobie sporo podstawowych informacji, to według nas nie jest
przeznaczona tylko i wyłącznie dla osób stawiających pierwsze kroki w pisaniu
dokumentacji. Dla nowicjuszy jest to świetne i łagodne wprowadzenie w branżę, a
dla bardziej doświadczonych dokumentalistów jest to dobre uzupełnienie braków w
podstawach oraz sprawdzenie czy przyjęte przez nich zasady są właściwe. Tym
bardziej zachęcamy do lektury, że w naszym kraju edukacja formalna w dziedzinie
Technical Writingu praktycznie nie istnieje, o czy już wspominaliśmy
kilkukrotnie. Dlatego też, wiele osób piszących dokumentację swoją wiedzę
budowało we własnym zakresie, czy to ucząc się od bardziej doświadczonych
kolegów i koleżanek, czy starą dobrą metodą prób i błędów.

Naszym celem nie jest napisanie dokładnej recenzji książki, tylko przekazanie
dalej w skondensowanej formie informacji, które mogą okazać się przydatne w
poruszaniu się w świecie Technical Writingu. Wszelkie podane niżej wytyczne są
zaczerpnięte wprost z książki i w żadnym wypadku nie są to nasze złote myśli. To
tak gwoli ścisłości 😊 Książka liczy ponad 200 stron, dlatego też żeby Was nie
zanudzić, informacje podzieliliśmy na dwa wpisy. Życzymy przyjemnej lektury.

### Kim jest Technical Writer?

1. To tak naprawdę tłumacz, ponieważ dostaje w ręce jakąś skomplikowaną
   technologię i jego misją jest wytłumaczenie osobom, które nie znają tej
   technologii, jak jej używać.
2. Technical Writer powinien odznaczać się następującymi cechami:

   - Znajomość technologii - nie trzeba być specjalistą, ale niezbędne jest
     podstawowe zrozumienie technologii, o której piszemy. Niewiedza na temat
     jakiegoś rozwiązania też może być pomocna, ponieważ wtedy działamy jak
     użytkownicy, którzy nie znają produktu i dzięki temu widzimy z czym mogą
     mieć największe problemy. Jednak nie możemy stosować tej strategii, żeby
     usprawiedliwiać swoją niechęć do zdobywania nowej wiedzy.
   - Umiejętność pisania - jest to inny rodzaj pisania od tego, który znamy ze
     szkolnych wypracowań. Głównym celem jest przekazanie użytkownikowi jasnej
     informacji. Ważny jest również odbiorca docelowy, ponieważ do niego należy
     dostosować język jakiego używamy.
   - Zdolności organizacyjne - umiejętność organizowania treści w dokumencie,
     ale także umiejętność zarządzania czasem i projektami.
   - Zdolności detektywistyczne i umiejętność pracy z ludźmi - w przeciwieństwie
     do autorów powieści, Technical Writer nie może wymyślać informacji na
     podstawie, których pisze instrukcje. Musi je wyszukać w dostępnych źródłach
     lub zdobyć od współpracowników, stąd ważne jest, żeby wiedzieć jak szukać
     informacji i jak rozmawiać z ludźmi. Ważna jest też zdolność odpowiedniego
     filtrowania zdobytej wiedzy.

### Jak wygląda proces tworzenia dokumentacji?

Cały proces można podzielić na następujące kroki:

1. Określenie dokumentów, które mają zostać dostarczone.
2. Stworzenie zarysu każdego dokumentu.
3. Stworzenie planu dla całego projektu z rozbiciem na zadania i terminy.
4. Tworzenie treści.
5. Stworzenie lub zdobycie szablonów.
6. Edycja informacji oraz sprawdzenie stworzonych dokumentów przez innego
   Technical Writera lub redaktora.
7. Przegląd dokumentów przez eksperta w kwestiach merytorycznych.
8. Stworzenie indeksu.
9. Wyprodukowanie dokumentacji w docelowym formacie.

Powyższy podział to tylko teoria. W praktyce produkt będzie się zmieniał w
trakcie pisania dokumentacji, więc czasami będąc na kroku 7 trzeba będzie
się cofnąć do kroku 4. Autorzy zaznaczają, że z własnego doświadczenia wiedzą,
że takie sytuacje wystąpią na pewno, więc najlepiej od razu psychicznie się na
nie przygotować.

### Jak planować dokumentację?

1. Planowanie dokumentacji jest bardzo istotne, pomimo tego, że często jest to
   "wróżenie z fusów".
2. Zazwyczaj szacunki dotyczące ilości pracy są bardzo rozbieżne z
   rzeczywistością, dlatego po wykonaniu pracy należy spojrzeć wstecz i ocenić
   jak bardzo szacunki były mylne i ustalić co wpłynęło na te rozbieżności.
   Dzięki temu następnym razem nasze szacunki będą dokładniejsze.
3. **Society for Technical Communication (STC)** proponuje taki przelicznik:

   - Kompletna strona (pisanie, edycja, indeksowanie, projektowanie szablonu i
     formatowanie dokumentu, produkcja) = 8 godzin pracy
   - Rozdział pomocy online = 8 godzin pracy
   - Instrukcja przewidziana na 1 godzinę = 40 godzin pracy

### Skąd czerpać informacje do dokumentacji?

1. Specyfikacje techniczne:

   - Redukują czas potrzebny na rozmowy z ekspertami
   - Zazwyczaj są niedokładne lub w ogóle ich nie ma. Dokładna i pełna
     specyfikacja jest jak Yeti, ktoś kiedyś ją widział, ale nie wiadomo czy na
     pewno

2. Prototypy i rozwijane oprogramowanie:

   - Dają namiastkę tego jak będzie wyglądał produkt
   - Ciągle się zmieniają i są niekompletne. Dla użytkowników produkt to
     interfejs graficzny. Nie za bardzo interesuje ich co się dzieje "pod
     spodem", tylko jak to obsługiwać. Dla osób tworzących oprogramowanie nie
     jest to oczywiste, więc często nie zdają sobie sprawy, że jedna, według
     nich mała, zmiana interfejsu oznacza spore zmiany w dokumentacji. Dlatego
     dodanie zrzutów ekranu najlepiej odwlec w czasie ile się da, żeby nie robić
     tego kilka razy.

3. Poprzednie wersje dokumentacji:

   - Jeśli są dobrze napisane, mogą posłużyć jako baza dla nowej wersji co
     zaoszczędzi nam sporo czasu
   - Jeśli są kiepsko napisane ich poprawa może być bardziej czasochłonna niż
     napisanie dokumentów od początku

4. Deweloperzy i eksperci w kwestiach merytorycznych (Subject Matter Experts):

   - Najlepsze źródło informacji
   - Często nie mają czasu na dokumentację albo podchodzą do niej jak do zła
     koniecznego i się nie przykładają

5. Rozmowy z użytkownikami:

   - Informacja z pierwszej ręki jak produkt jest używany
   - Rzadko kiedy jest na to czas i/lub fundusze

### Jak pisać?

1. Zawsze pamiętaj dla kogo piszesz - dostosuj informacje do poziomu wiedzy
   grupy docelowej, np. nie pisz o tym jak włączyć przeglądarkę w dokumencie dla
   programistów.
2. Pisz językiem na poziomie uczniów ósmej klasy według amerykańskiego systemu
   szkolnictwa (eight grade), czyli uczniów w wieku 12-14 lat:

   - Używaj jasnych zdań twierdzących
   - Unikaj żargonu, slangu i idiomów
   - Jeśli musisz użyć skomplikowanych terminów i akronimów, wyjaśnij je
   - Używaj nagłówków, paragrafów, wypunktowań w celu podziału dokumentu na
     kawałki, które są "do przejścia"

3. Nie używaj języka nacechowanego płciowo chyba, że dokument jest skierowany
   wyłącznie do kobiet lub mężczyzn.
4. Zmiany w harmonogramie tworzenia dokumentacji są tak pewne jak podatki i
   śmierć - rzadko kiedy wszystko idzie w pełni zgodnie z planem.

### Jak tworzyć instrukcje opisujące wykonywanie konkretnych zadań?

1. Nie opisuj funkcji dostępnych w interfejsie użytkownika w kolejności w jakiej
   występują, tylko w takiej jaką wybrałby użytkownik.
2. Opisując jakąś czynność warto dodać co się stanie po jej wykonaniu. Wynik
   jakiejś czynności nie powinien być kolejnym numerowanym krokiem. Można podać
   go w nowej linijce dla wyróżnienia.
3. List numerowanych używaj dla czynności, które powinny zostać wykonane w
   określonej kolejności.
4. List wypunktowanych używaj dla czynności, które nie muszą zostać wykonane w
   określonej kolejności.
5. Używaj list wypunktowanych dla sekwencji trzech lub więcej elementów, zamiast
   wymieniać je w pojedynczym zdaniu.
6. Zanim przedstawisz kroki potrzebne do wykonania jakiejś czynności, napisz
   zdanie lub dwa wstępu do czego ona prowadzi.
7. Nie nadużywaj ostrzeżeń, ponieważ użytkownik przestanie zwracać na nie uwagę.

### Edycja dokumentu przed publikacją

1. Autorzy z własnego doświadczenia podają, że osoba edytująca dokumentację
   przed publikacją jest w stanie przejść przez 10 stron w ciągu godziny, co
   daje 400 stron na tydzień.
2. Poniżej znajduje się lista cech dobrego dokumentu. Jeśli musimy poświęcić
   którąś z tych cech z powodu napiętych terminów, powinniśmy zacząć od
   ostatniej pozycji i iść w górę:

   - Dokładność pod względem technicznym - dokument musi opisywać produkt w
     sposób rzetelny. Lepiej napisać dokładną instrukcję, która ma literówki niż
     niedokładną, która jest wzorem poprawnej pisowni.
   - Kompletność - dokument opisuje wszystkie funkcje produktu lub tyle ile się
     da.
   - Organizacja - treść jest uporządkowana logicznie.
   - Indeks - ponieważ użytkownik zazwyczaj zaczyna czytanie dokumentu od
     indeksu, posiadanie indeksu jest ważne, ale nie aż tak jak dokładność pod
     względem technicznym.
   - Gramatyka i pisownia - poprawienie błędów pisowni i gramatycznych jest
     niezbędne do prawidłowej komunikacji, ale jest to mniej ważne od
     dokładności pod względem technicznym
   - Trzymanie się
     [przewodnika stylu](../podrecznik-stylu-stylrecznik/index.md) - sprawia, że
     dokumenty są bardziej spójne, jednak wytłuszczenie wszystkich nazw menu
     powinno być ostatnim zmartwieniem kiedy terminy są napięte.
   - Przygotowanie do druku - czyli sprawdzenie czy dokument nadaje się do
     publikacji (podziały wierszy i stron, nagłówki, stopki, itd.). Ten proces
     sprawia, że dokument wygląda profesjonalnie, ale nie zastąpi on opisu
     produktu.

Pomimo tego, że niektóre elementy na liście są ważniejsze od innych, nie oznacza
to, że te mniej ważne można zawsze pominąć. Jeśli ciągle musisz poświęcać
któryś z elementów, to wygląda na to, że masz za mało czasu na pisanie dobrej
dokumentacji. W takiej sytuacji porusz tą kwestię z przełożonym.

Na tym kończymy dzisiejszy wpis. Część druga już niebawem. Stay tuned 😊
