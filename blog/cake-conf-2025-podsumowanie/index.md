---
title: 'CAKE conf wdziera się przebojem do polskiego tech commu'
authors: mojk
date: '2025-09-21'
tags:
  - 'konferencje'
  - 'warsztat'
coverImage: 'cfp.png'
---

Słyszeliście o [Content Bytes](https://contentbytes.pl/)? Jeśli nie to zakładam,
że niebawem się to zmieni, bo konferencja, którą zorganizowali na pewno nie
przejdzie bez echa w naszej społeczności.

<!--truncate-->

Ekipa Content Bytes w składzie
[Basia Czyż](https://www.linkedin.com/in/barbara-szwarc/),
[Edyta Rakowska](https://www.linkedin.com/in/edyta-rakowska/) i
[Paweł Chłodnicki](https://www.linkedin.com/in/pawelchlodnicki/) od mniej więcej
roku dba o to, żeby krakowskie środowisko contentowe miało przestrzeń do wymiany
wiedzy. Mowa tutaj o meetupach, które na stałe zagościły w kalendarzu wydarzeń.
W tym roku wyżej wymienione trio postanowiło pójść o krok dalej i zorganizować
coś o większym kalibrze.

CAKE conf to nowa konferencja dla specjalistów tworzących treść. Jej pierwsza
edycja odbyła się 19-20 września 2025 w Krakowie, na Wydziale Anglistyki Uniwersytetu
Jagiellońskiego. Był to niewątpliwie debiut z dużym przytupem. A skąd wiem? Bo
byłem, uczestniczyłem i nie wierzyłem, że... ciasto było takie dobre!

![Rozpoczęcie](images/rozpoczęcie.jpg)

W czym tkwi sekret przepisu? Według mnie w odpowiednio skomponowanych warstwach.

## Biszkopt na spodzie (organizatorzy)

Organizacja konferencji wymaga zaangażowania wielu osób, ale ktoś musi
zapoczątkować całą inicjatywę i ją prowadzić. To podstawa, bez której nawet
najlepszy pomysł szybko odejdzie w zapomnienie. Ogrom pracy Basi, Edyty i Pawła
spowodował, że CAKE conf się wydarzył. Dzięki ich zaangażowaniu, do inicjatywy
dołączyły kolejne osoby i organizacje.

## Krem śmietankowy (sponsorzy i partnerzy)

Jak wiadomo, nie ma nic za darmo, dlatego wsparcie sponsorów i partnerów jest
nieocenione. Oczywiście, jak się chce to można, ale na pewno jest łatwiej jak
ktoś pomoże finansowo albo w inny sposób. Hitachi Energy i Wydział Anglistyki
Uniwersytetu Jagiellońskiego wsparły bardzo ekipę Content Bytes - pierwsi w
postaci pomocy finansowej, drudzy w postaci udostępnienia miejsca do organizacji
wydarzenia. Do tego dołączyli partnerzy, tacy jak
[nasz skromny portal](https://techwriter.pl/),
[Tech Writer Koduje](https://techwriterkoduje.pl/) czy
[WaysConf](https://www.waysconf.com/), którzy dostarczyli wsparcia duchowego,
mentalnego i medialnego. Wiadomo, że w kupie raźniej. Liczymy po cichu, że po
tym jak rozniesie się wieść o sukcesie pierwszej edycji, w kolejnych latach do
CAKE conf dołączy jeszcze więcej osób dobrej woli :)

Relację z wydarzenia w postaci krótkich postów wrzucanych na gorąco, znajdziecie
na
[profilu LinkedIn](https://www.linkedin.com/company/92820980/admin/page-posts/published/)
ekipy Tech Writer Koduje.

## Biszkopt w środku (prelegenci)

Dobra konferencja to również dobry content, szczególnie jeśli to wydarzenie o
contencie ;) A tego na pewno nie zabrakło w tegorocznym cieście.

Biszkopt w środku był idealnie nasączony. Były warsztaty i prezentacje z różnych
dziedzin. Dla każdego coś dobrego. Agenda była niczym dobrze zbilansowana dieta.
Było o dokumentacji, UX writingu, dostępności, zarządzaniu i AI. Wszystko w
odpowiednich proporcjach, bez przegięcia w żadną stronę. Była nawet jedna
przyjemna niespodzianka. Ostatnia prezentacja podczas pierwszego dnia tak
naprawdę okazała się sesją pisania pamiętnika na żywo przy akompaniamencie
muzyki. Celem było zwolnienie tempa i relaks przed wieczorną imprezą. Z moich
obserwacji wynikało, że cel został osiągnięty.

![Sesja live journaling](images/sesja-live-journaling.jpg)

Moje serce rosło z każdym wystąpieniem, bo na scenie oprócz branżowych wyjadaczy
pojawiał się też nowy narybek. Wiele osób nie znałem. Inne z kolei znałem, ale
nie od strony występów scenicznych. Cieszy bardzo fakt, że kolejne osoby chcą
aktywnie budować naszą społeczność i dzielić się swoją wiedzą z szerszym gronem.

Formuła gdzie warsztaty odbywały się przed południem, a potem od południa
zaczynał się blok prezentacji sprawdził się doskonale. Pod koniec każdego dnia
uczestnik nie czuł się wyssany z energii. Drugiego dnia organizatorzy postawili
na więcej krótkich prezentacji, co również okazało się strzałem w dziesiątkę.

Najlepszym dowodem na świetnie skomponowaną agendę, była widownia. Wystarczyło
na nią spojrzeć, żeby dostrzeć zainteresowanie, skupienie i zaangażowanie.

![Skupiona widownia](images/skupiona-widownia.jpg)

## Krem truskawkowy (uczestnicy)

Najlepiej zorganizowana impreza i tak się nie odbędzie jeśli nikt nie przyjdzie.
Bilety na CAKE conf rozeszły się jak ciepłe bułeczki, a niektórzy niestety
musieli obejść się smakiem. Szeroki zakres tematyczny wydarzenia przyciągnął
ludzi z różnych zakamarków komunikacji technicznej, dzięki czemu nie było nudy.
W ciągu dwóch dni mogłem przybić piątkę ze starymi znajomymi od docsów i poznać
nowe osoby poruszające się po innych niż ja obszarach contentu. Byli lokalsi
oraz sporo przyjezdnych. To zróżnicowane towarzystwo łączyła jedna rzecz -
otwartość i chęć nawiązywania kontaktów. Rozmowom nie było końca. Kameralność
wydarzenia (100 osób uczestniczących) na pewno sprzyjała interakcjom. Do tego
stopnia, że niektórych ciężko było wygonić do domu po tym jak wydarzenie
się zakończyło ;)

![Konsumpcja ciasta](images/konsumpcja-ciasta.jpg)

## Polewa i dekoracje (logistyka)

Jak już mamy ogarniętą główną cześć ciasta, to trzeba je jeszcze dobrze
wykończyć. Wiadomo, że bez odpowiednich warunków lokalowych i kawy w ilościach
przekraczających zalecenia WHO każda konferencja będzie fiaskiem. Ogólnie
wszystko było jak należy - warunki lokalowe, lunch, przekąski i
dostępność napojów. Żeby nie przesadzić z cukrem, to wspomnę tylko pobieżnie, że
niektóre herbatniki i owoce w dekoracji, trochę się poprzesuwały, ale i tak nie
zepsuły efektu całego ciasta. Niedociągnięcia organizacyjne zawsze można
poprawić. Organizatorzy już mają listę wniosków, uwag i przemyśleń, które na
pewno wezmą pod uwagę podczas kolejnych edycji CAKE conf.

## Ciasto zjedzone i co teraz?

Według mnie ciasto było wyśmienite. Mam nadzieję, że to nie był jedyny raz kiedy
ekipa Content Bytes postanowiła upiec coś dla naszej społeczności według
powyższego przepisu. Liczę na to, że receptura nie zostanie zmieniona, jedynie
ulepszona, i że CAKE conf na stałe zagości w kalendarzu wydarzeń branżowych.
