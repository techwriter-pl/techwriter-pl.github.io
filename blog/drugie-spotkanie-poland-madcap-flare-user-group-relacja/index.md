---
title: "Drugie spotkanie Poland MadCap Flare User Group - relacja"
date: "2017-10-24"
categories: 
  - "news"
  - "narzedzia"
  - "warsztat"
  - "z-kraju"
tags: 
  - "aplikacje"
  - "spolecznosc"
  - "technologie"
coverImage: "black-and-white-2591246_640.jpg"
---

Za nami drugie spotkanie Poland MadCap Flare User Group prowadzonej przez [3di Poland](http://3di.com.pl/). Zapraszamy na krótką relację z tego wydarzenia.

28 września 2017, w krakowskim [T.E.A. Time BrewPub](http://www.teatimebrewpub.pl/), ponownie zebrali się sympatycy narzędzia MadCap Flare. Tym razem, celem spotkania było opowiedzenie o sposobach korzystania z Flare'a. Wydaje się, że temat był strzałem w dziesiątkę, ponieważ na spotkaniu pojawiły się nawet osoby, które nie używają na co dzień Flare'a, ale chciały dowiedzieć się czegoś więcej o tym narzędziu. A było czego posłuchać. Uczestnicy ochoczo wyciągnęli laptopy i notatki i jeden po drugim przedstawiali nam swoje historie.

## Jedno narzędzie, wiele zastosowań

Pierwszy z uczestników, Michał, opowiedział nam o używaniu projektu głównego (Global Project) i projektów podrzędnych (child projects). Jest to jedna z opcji, jeśli chcemy mieć centralne repozytorium, w którym trzymamy elementy współdzielone przez wiele dokumentów. Dzięki takiej konfiguracji wszystko znajduje się w jednym projekcie i za pomocą pliku importu trafia do innych projektów. Kolejna historia dotyczyła budowania instrukcji w formacie PDF w sześciu językach. Pomimo tego, że Flare od wersji 12 wspiera budowanie wielojęzycznych dokumentów z jednego projektu, to fakt posiadania jednej, wspólnej okładki dla wszystkich języków spowodował pewne utrudnienia, które trzeba było przezwyciężyć. Na koniec dowiedzieliśmy się też, co to jest [Jenkins](https://jenkins.io/) i co może mieć wspólnego z budowaniem dokumentacji.

## Niełatwo zerwać z Wordem

Kolejny uczestnik, Marcin, przygotował dla nas ciężki kaliber - migrację dokumentów z Worda do Flare'a. Pomimo tego, że Flare domyślnie umożliwia importowanie dokumentów Worda, okazało się, że nie wystarczy kilka kliknięć, a reszta zrobi się sama. W rzeczywistości jest to całkiem spore wyzwanie. Żeby sobie z nim poradzić i nie musieć robić wszystkiego ręcznie, Marcin podszkolił swoje umiejętności programistyczne, stworzył makra i zaprzągł do pracy [coded UI](https://docs.microsoft.com/en-us/visualstudio/test/use-ui-automation-to-test-your-code) - rozwiązanie, z którego korzystają u niego w firmie testerzy do automatyzacji testów. Dzięki temu udało się uniknąć sporej części pracy manualnej. Był to ciekawy przykład pokazujący, że słowo "technical" w "Technical Writer" nie jest tylko pustym ozdobnikiem oraz że czasem warto korzystać z know-how i zasobów swoich kolegów i koleżanek z innych działów, zamiast wymyślać koło na nowo.

## Duży nie zawsze może więcej

Na koniec, Piotr opowiedział nam o pracy w projekcie Flare'a, który ma ponad 8000 topików. Opanowanie takiego giganta nie jest łatwym zadaniem i niekiedy powoduje problemy. Niektóre z nich są bardzo osobliwe a czasami wręcz niemożliwe do ogarnięcia przez zwykłego śmiertelnika (albo może lepiej, użytkownika Flare'a). Na przykłady podane przez Piotra, uczestnicy reagowali uśmiechem, zadumą lub potakiwaniem głową. Oprócz opisu samych problemów dostaliśmy też kilka wskazówek jak sobie z nimi radzić. Solidna dawka praktycznej wiedzy podanej w rozrywkowej formie.

## Podsumowanie

Pomimo tego, że spotkanie przyjęło format mini prezentacji, nie brakowało interakcji między uczestnikami. Były pytania, dyskusje i wymiana pomysłów - czyli wszystko to, na co kładą nacisk organizatorzy. Były też luźne rozmowy przy pizzy i drinkach :)

Mamy nadzieję, że spotkania Poland MadCap Flare User Group na stałe zagoszczą w kalendarzu wydarzeń tech commowych. W imieniu organizatorów zachęcamy do dołączenia do [grupy na Facebooku](https://web.facebook.com/groups/PLFUG/). Dzięki temu nie umkną Wam kolejne spotkania. Zapraszamy też do [społeczności użytkowników Flare'a na Slacku](https://forums.madcapsoftware.com/viewtopic.php?f=13&t=29380). Oprócz ogólnych kanałów, istnieje również osobny kanał dla Poland MadCap Flare User Group. Jeśli korzystacie ze Slacka i chcecie dołączyć do społeczności, skontaktujcie się z 3di Poland (poprzez wspomnianą wyżej grupę na FB lub  [mailowo](mailto:plfug@3di.com.pl)).

Do zobaczenia na kolejnym spotkaniu!
