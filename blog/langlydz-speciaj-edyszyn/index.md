---
title: "Langłydż - specjal edyszyn"
authors: agnieszka
date: "2015-11-25"
tags:
  - "warsztat"
  - "z-przymruzeniem-oka"
  - "humor"
  - "jezyk"
coverImage: "redkaptur.jpg"
---

_Tego redakcja techwriter.pl się nie spodziewała. Jeden z naszych stałych
czytelników, zainspirowany działem Langłydż, wziął na warsztat klasyczną bajkę i
przerobił ją w duchu korporacyjnej nowomowy. Najpierw wydało nam się to mocno
absurdalne i totalnie pojechane, ale jak przypomnieliśmy sobie niektóre rozmowy
w pracy albo prezentacje, które mieliśmy okazję zobaczyć - odbiliśmy się od
drugiego dna tego tekstu. Siedzimy teraz i smarujemy siniaki cebulą (podobno to
pomaga). Wam zaś przedstawiamy Czerwonego Korpokapturka._

Dawno, dawno temu, jeszcze w poprzednim fiskaljerze, za siedmioma górami, za
siedmioma lasami, gdzieś hen w hedquatersach, w dziale na ósmym piętrze,
pracowała sobie pewna dziewczyna. Od czasów takiej jednej imprezy integracyjnej
wszyscy wołali ją Czerwony Kapturek z powodów, o których nikt do tej pory nie
chce głośno mówić. Mniejsza z tym...

Czerwony Kapturek znała trzy języki, miała dwa fakultety i skończyła studia
podyplomowe, ale zaślepiona młodzieńczym idealizmem nie wstrzeliła się w
zapotrzebowanie - żaden z tych fakultetów nie był rynkowo przydatny, więc
odnalazła swoją życiową pasję w pracy w autsorsingu procesów biznesowych. Całymi
dniami robiła kejsy i ścigała swój target, dzielnie odkładając pieniążki na
kolejną ratę kredytu we frankach.

Pewnego dnia jej timliderka wezwała ją do siebie i powiedziała jej tak: - Masz
tu skoroszyt z naszymi statsami. Idź zanieś go do działu kontrolingu bo skrzynka
imejlowa im się chyba zapchała a dzisiaj muszą sprawdzić nasze eseleje i puścić
pejmenty - zmierzyła Czerwonego Kapturka wzrokiem zimnym jak kawa głównej
księgowej w dniu zamykania miesiąca. Po czym dodała szeptem. - Tylko pamiętaj,
idź prosto do działu, nie zatrzymuj się nigdzie na kawkę ani ploteczki. I uważaj
na pana Wilka, on ma u siebie w zespole spory atriszon rejt i bliski dedlajn. No
a że ma chody w zarządzie to zrobił łapankę i transferują do jego działu kogo
mogą. A tam trzeba pracować! Strzeż się, strzeż!

Pomna przestróg Czerwony Kapturek odbiła się badżem na bramkach i ruszyła w
stronę sąsiedniego biurowca, gdzie w kącie wielkiego ołpenspejsa na czwartym
piętrze okopał się dział kontrolingu. Wsiadając do windy pomyślała jeszcze o
tym, że wieczorem będzie sobie musiała zaktualizować profil na linkdinie
dopisując w rubryce “doświadczenie” pozycję “Business Process Controlling
Coordinator”.

Czwarte piętro przywitało ją chłodem rozregulowanej klimatyzacji i ciszą.
Pustawe jakieś było. - Pewno ludzie na hołmłorkingu - mruknęła Czerwony Kapturek
z zazdrością. Jej menadżer wpisał im do ich rocznych biznesgoli, że muszą
przychodzić do biura i pracować na własne wizibility, bo jak zespół jest
kolokowany to synergia jest pełniejsza. Czyli z hołmłorkingu nici. On sam
właśnie wykańczał swój dom, ale bohatersko korzystał z pracy zdalnej tylko w
absolutnie wyjątkowych sytuacjach, więc przynajmniej raz w tygodniu jednak się w
biurze pojawiał.

Wiedziona instynktem doświadczonej pracownicy biurowej nasza bohaterka udała się
w stronę kuchni. Rychło okazało się, że piętro było puste z innego powodu niż
telekomjuting. Otóż jedna z sekondlajnów właśnie postanowiła realizować swoje
cele biznesowe poza firmą i wszyscy poszli ją pożegnać i nażreć się ciastek bo
rozwiązała za porozumieniem. Kuchnia była pełna i nikt nie był zainteresowany
dokumentami, które Czerwony Kapturek niosła pod pachą. W końcu udało jej się
wyłuskać z tłumu jedną z dziewczyn z kontrollingu i wytłumaczyć jej z czym
przychodzi. - Idź do Beatki, jest w konfrumie “Mickiewicz”. Mamy kontrolę
skarbową więc ktoś z nimi musi siedzieć. Ona przyjmie papiery.

Tak więc poszedł Czerwony Kapturek szukać “Mickiewicza”. Kiedyś, dawno temu
pokoje na piętrze były po prostu ponumerowane i wiadomo było,że jak minęło się
"trójkę", to potem będzie "czwórka" i "piątka". Ale potem niestety sajtmenadżer
wpisała sobie do biznesgoli, że stworzy przyjemniejsze miejsce pracy ludziom,
więc żeby było bardziej swojsko i do tego patriotrycznie - usunęli numery i
zastąpili je znanymi polskimi pisarzami. Nikt nie mógł zapamiętać, czy
Mickiewicz jest przed Sienkiewiczem czy po. Stojąc pod Prusem ciężko było sobie
przypomnieć, czy do Orzeszkowej to w prawo czy w lewo. Trudno właściwie
stwierdzić, czy sajtmenadżer osiągnęła swój cel, natomiast wiemy jedno. Gdyby
ktoś niezorientowany trafił do biura, z pewnością uznałby, że jest w krainie
bibliofilów-patriotów. Co chwila ktoś głośno pytał “Gdzie ten je...ny Słowacki”,
albo “Kur..a, którędy do Norwida”. Słowem, świadomość literacka w narodzie na
pewno się podniosła.

W końcu Czerwony Kapturek stanęła przed “Mickiewiczem” Wewnątrz Beatka dwoiła
się i troiła, aby udowodnić kontrolerom ze skarbówki, że wszystko jest zgodne z
prawem i nikt nie wyprowadza funduszy. Beatka zobaczyła Kapturka i wyszła
zapytać o co chodzi. Wysłuchawszy wyjaśnień, kazała dziewczynie przyjść za
dziesięć minut do swojego pokoju.

Kiedy Kapturek weszła do pokoju, w którym urzędowała Beatka, zobaczyła pewną
postać, rozpartą w fotelu. - Beata? - zapytała niepewnie. - Taak - odpowiedział
gruby głos. - To na pewno ty? - Taak. - A dlaczego masz taki gruby głos? - Żeby
nim rozmawiać z kontrolerami. - A dlaczego masz taki drogi garnitur? - Żeby
epatować bogactwem… - A dlaczego masz takie złote pióro? - Żebyś mi nim
podpisała tutaj dokument, że odebrałem twoje papiery.

Czewony Kapturek posłusznie podpisała podsunięty papierek a wtedy postać zerwała
się z fotela i tryumfalnie krzyknęła “Mam Cię, od teraz pracujesz w zespole
Wilka! Właśnie podpisałaś prośbę o przeniesienie”.

Przestraszyła się Czerwony Kapturek i jęła błagać o wycofanie tego transferu.
Zupełnie nie po jej myśli był ten poziomy awans. Ale Wilk był nieugięty! Zaczął
wymieniać listę nowych obowiązków i Kapturek poczuł, że nogi odmawiają jej
posłuszeństwa. Tyle overtajmu!

Sytuację uratował kontroler ze skarbówki. Wpadł do pokoju i rozpruł Wilkowi
brzuch w poszukiwaniu zatajonych dochodów.

Kapturek odetchnęła z ulgą.

Morał z tej historii jest następujący: czytaj co podpisujesz a podpisuj jak
zrozumiesz. A jak nie rozumiesz, to techwriter.pl Ci wytłumaczy - w końcu to
spece od langłydża.
