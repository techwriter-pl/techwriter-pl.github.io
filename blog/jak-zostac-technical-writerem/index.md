---
title: "Jak zostać technical writerem?"
date: "2014-01-09"
categories: 
  - "news"
  - "z-kraju"
  - "ze-swiata"
tags: 
  - "kariera"
coverImage: "Start.jpg"
---

Jeżeli znacie kogoś, kto w ramach noworocznego postanowienia stwierdził, że musi w końcu znaleźć fajną pracę - oto artykuł idealny dla tej osoby! Jeżeli nie znacie - oto artykuł dla Was. Co zrobić, aby rozpocząć pracę w [najlepszym zawodzie świata](http://techwriter.pl/mamy-najlepsza-prace-na-swiecie/)?

Po pierwsze - trzeba chcieć! Chociaż, właściwie... można chyba zostać technical writerem przez przypadek. Tak, na pewno można. Znamy takie przypadki... Właściwie większość dokumentalistów jakich znamy znalazła się w tym zawodzie przypadkiem, choć teraz oczywiście twierdzą, że była to precyzyjnie zaplanowana ścieżka kariery :). [Typowy przykład jednego z naszych czytelników znajdziecie w komentarzach do poprzednich wpisów](http://techwriter.pl/ile-zarabia-technical-writer/#comment-465) - dziękujemy!.

Ale na pewno trzeba lubić pisać, kontaktować się z ludźmi, pisać, poznawać nowe produkty i technologie, pisać, uczyć się, pisać, pisać, pisać... ;)

Co poza tym? Niewiele - na początek wystarczy nauczyć się bardzo dobrze jakiegoś języka. Z doświadczenia proponujemy polski (wbrew pozorom nie jest to takie łatwe), a w drugiej kolejności angielski. Na rynku najczęściej poszukiwane są dwa typy technical writerów:

1. Osoby po studiach technicznych z bardzo dobrą (ale nie perfekcyjną) znajomością języka (najczęściej angielski).
2. Osoby po studiach językowych (filologii), z perfekcyjną znajomością języka i co najmniej zainteresowaniem technologią.

Mówimy cały czas o "komunikacji technicznej", z naciskiem na pierwsze słowo, właściwie można więc powiedzieć, że najważniejszą zdolnością którą należy posiadać jest **klarowne i efektywne wyrażanie myśli**.

Oczywiście każdy dodatkowy punkt, który możecie wpisać do CV działa na Waszą korzyść, przykłady (od najwyżej premiowanych) to:

- Doświadczenie w tego typu pracy (lub podobnej), np. tłumaczenia, prowadzenie strony internetowej, szkolenia lub wykłady...
- Znajomość branży potencjalnego pracodawcy, choćby z perspektywy aktywnego użytkownika lub klienta
- Znajomość narzędzi i technologii wykorzystywanych w techwritingu - XML, HTML, Word (zaawansowane funkcje), narzędzia kontroli wersji, systemy CMS, bazy danych, systemy operacyjne, itd., itp...
- Podstawy grafiki komputerowej, tworzenie ilustracji, ikon...
- Doświadczenie w pracy za granicą lub w wielonarodowościowym zespole - np. praca w hotelu za granicą, stypendium zagraniczne...

Warto o tym pomyśleć odpowiednio wcześnie, żeby na rozmowie rekrutacyjnej podać konkretne przykłady i osiągnięcia. A gdzie iść na rozmowę? Ogłoszeń nie brakuje, sami sprawdźcie. Jeżeli nie możecie nic znaleźć - chętnie pomożemy :).

Na blogu [I'd Rather Be Writing](http://idratherbewriting.com/) (który polecamy), warto przeczytać artykuł o tym [jak wskoczyć do naszej branży](http://idratherbewriting.com/2007/05/27/how-to-break-into-technical-writing/), oraz [kilka informacji na temat samego zawodu techwritera](http://idratherbewriting.com/2008/02/16/technical-writing-careers-answering-13-questions-about-technical-writing-jobs/). Uwaga: jeżeli nie rozumiecie tego co tam jest napisane to znaczy, że jest jeszcze trochę za wcześnie i należy wrócić do punktu pierwszego (nauka języka).

Pierwsza praca nie będzie zapewne świetnie płatna (patrz wyżej - w tym zawodzie liczy się doświadczenie), ale... będzie już pracą w zawodzie technical writera :). Później pójdzie już z górki (jakiś czas temu pisaliśmy o tym [ile zarabia techwriter](http://techwriter.pl/ile-zarabia-technical-writer/)). O ile Wam się spodoba i troszkę się postaracie. A czym będziecie się zajmować?

[Na przykład tym](http://en.wikipedia.org/wiki/Technical_writer).

[A tak bardziej praktycznie to tym](http://techwriter.pl/category/warsztat/przyklady/).

Albo tym, co akurat będzie w firmie potrzebne ;). Może się zdarzyć tak, że traficie w miejsce gdzie do tej pory nie było technical writerów a dokumentacja, materiały treningowe, itp.  "pisały się same". Wbrew pozorom to świetna sytuacja. Szef na pewno powie Wam dlaczego Was zatrudnił, a po kilku tygodniach już to Wy będziecie mogli zaproponować mu co jeszcze można by zrobić w obszarze komunikacji technicznej. Uwierzcie, ucieszy się, a jeśli będziecie przekonujący to może nawet zatrudni Wam kogoś do pomocy :)

A co później? Napiszemy niebawem. Na pewno jednak trzeba się ciągle uczyć i rozwijać, jak w każdym zawodzie. Propozycje warte rozważenia znajdziecie np. na [już wspomnianym blogu](http://idratherbewriting.com/2007/09/26/five-skills-every-technical-writer-needs/). Albo [w innym miejscu](http://irene.hubpages.com/hub/Essential-Skills-for-Technical-Writers). Albo w ogłoszeniach pracodawców - warto trzymać rękę na pulsie - wiedza, praca, możliwości, pieniądze są o kilka kliknięć stąd.

Wystarczy chcieć.
