---
title: '#ContentDay - Relacja'
authors: bczyz
date: '2024-06-27'
tags:
  - 'news'
  - 'meetcontent'
  - 'spolecznosc'
coverImage: 'krk-content-day.png'
---

# #ContentDay - Relacja

Pierwszy **#ContentDay** już za nami, czas więc na krótkie podsumowanie :) 
Czerwcowe wydarzenie odwiedziła spora grupa contentowych pasjonatów,
a sale Uniwersytetu Jagiellońskiego pozwoliły nam na przeprowadzenie warsztatów
i prezentacji.

Nie zabrakło również czasu na networking, wymianę doświadczeń i opinii.

<!--truncate-->

## Warsztaty 

Dzień rozpoczęliśmy od warsztatów prowadzonych przez dwóch Pawłów. 

[**Paweł Kowaluk**](https://www.linkedin.com/in/pawel-kowaluk/) wprowadził nas w tajniki Design Thinking. 
Podczas pracy nad projektem o nazwie **Smart Home**, prowadziliśmy wywiady z użytkownikami oraz
stworzyliśmy personę, a całość zwieńczyliśmy projektem strony z dokumentacją.
W trakcie warsztatów poznaliśmy założenia metody Design Thinking i nauczyliśmy się, jak można
wykorzystać je w swoich projektach.

Z kolei [**Paweł Chłodnicki**](https://www.linkedin.com/in/pawelchlodnicki/) wykorzystał swoją wiedzę designera i pokazał nam jak
zaprojektować aplikację mobilną. Tworząc swój pierwszy prototyp, mieliśmy szansę zapoznać się z funkcjonalnościami Figmy.


## Visual design w komunikacji technicznej

Po warsztatach i przerwie nadszedł czas na drugą część programu, czyli prezentacje.

Rozpoczęliśmy od omówienia roli projektów graficznych w dokumentacji.
[Maciek Chudański](https://www.linkedin.com/in/maciekchudanski/)
pokazał nam jak ważna jest graficzna prezentacja treści, obrazów, rysunków i
schematów.

Zasady dotyczące tworzenia grafik Maciek zilustrował wieloma przykładami. Między
innymi, dowiedzieliśmy się jaką rolę elementy wizualne odgrywają w dokumentacji,
jak dobór elementów wiąże się z kontekstem kulturowym, a także jak dokumentacja
którą czytamy na ekranie różni się od tej drukowanej.

Mnóstwo przykładów i porównań zawartych w prezentacji spotkało się z
zainteresowaniem publiczności oraz wieloma pytaniami.

A jeżeli chcesz dowiedzieć się więcej o prezentacji Maćka, zapraszamy na [relację z wrocławskiego spotkania MeetContent](https://techwriter.pl/meet-content-wro-maj-2024-relacja#visual-design-w-komunikacji-technicznej)!

## Rola estymacji w zespole tech writerskim

Następna prezentacja również obfitowała w grafiki i diagramy ilustrujące wyniki projektu [Moniki Mrozek](https://www.linkedin.com/in/monika-mrozek/) i jej zespołu.
Monika opowiedziała nam jak wraz z zespołem przeanalizowała codzienne zadania, aby oszacować pracę technical writera i prognozować obłożenie zadaniami.

Dodatkowym benefitem tego projektu było zdobycie argumentów przemawiających za rozszerzeniem zespołu.

Jako że nie była to pierwsza prezentacja Moniki na ten temat, możecie zapoznać się ze szczegółami [w tej relacji](https://techwriter.pl/meet-content-wro-kwiecien-2024-relacja#estymacja).


## Stowarzyszenie Autorów i Ilustratorów Technicznych

Po krótkiej przerwie poświęconej networkingowi przy kawie i ciasteczkach powróciliśmy do sali, żeby posłuchać o
**Stowarzyszeniu Autorów i Ilustratorów Technicznych**.
[Łukasz Rybka](https://www.linkedin.com/in/%C5%82ukasz-rybka-364a81190/) wystąpił z propozycją utworzenia stowarzyszenia gromadzącego twórców treści i ilustracji, które
miałoby na celu nie tylko stworzenie wspólnych standardów i najlepszych praktyk w zakresie tworzenia treści, ale także ochronę i promocję technical writerów i designerów.

Prezentację zakończyliśmy dyskusją na temat założeń stowarzyszenia oraz kroków, które należy podjąć, żeby wdrożyć je w życie.

Więcej o **SAiIT Polska** możecie przeczytać w [wywiadzie udzielonym przez Łukasza](https://techwriter.pl/saiit-wywiad) oraz [na portalu LinkedIn](https://www.linkedin.com/in/saiit-polska-03a008308/).

## ... a teraz coś z zupełnie innej beczki

**#ContentDay** stawia nie tylko na merytorykę, ale także na humor.

Dlatego też krótkie wystąpienie [**Jana Sosny**](https://www.linkedin.com/in/jan-sosna/)
poświęcone żartom z AI spotkało się z niezwykle entuzjastycznym przyjęciem.

Janowi wróżymy karierę w stand-upie i czekamy na więcej!

## Enterprise UX. Jak zaprojektować oprogramowanie przydatne użytkownikom w codziennej pracy

Wydarzenie zakończyliśmy patrząc na content z perspektywy UX designerów.

[Dominika Łacheta](https://www.linkedin.com/in/dominikalacheta/) opowiedziała nam o wyzwaniach, jakie stoją przed UX designerami projektującymi oprogramowanie przyjazne użytkownikom.

Dominika przybliżyła nam różnice w wykorzystaniu oprogramowania przez indywidualnych użytkowników i duże przedsiębiorstwa, co przekłada się na proces projektowania oprogramowania.
Następnie przeszliśmy wspólnie przez etapy projektu od rozpoznania potrzeb użytkownika, aż po dostarczenie rozwiązania.
To pozwoliło nam zrozumieć co dla UX designera może być wyzwaniem oraz jak takim wyzwaniom sprostać.

Prezentację dodatkowo wzbogaciły liczne memy, bo w końcu:

_Interfejs użytkownika jest jak żart - jeżeli trzeba go tłumaczyć, to znaczy, że nie jest trafiony_.

## Podziękowania

Wszystkim uczestnikom serdecznie dziękujemy za liczne przybycie! Cieszymy się, że razem tworzymy wspaniałą contentową społeczność, która poprzez spotkania i wymianę doświadczeń ma szansę na rozwój i kształtowanie podejścia do tworzenia treści.

Dziękujemy naszym prezenterom oraz trenerom za poświęcony czas i chęć dzielenia się swoją wiedzą z uczestnikami.
Dziękujemy także doktorowi **Andrzejowi Kurtyce** z Uniwersytetu Jagiellońskiego za pomoc w organizacji wydarzenia, gdyż bez niego **#ContentDay** nie doszedłby do skutku.


![Uczestnicy wydarzenia w trakcie warsztatów](images/warsztaty.jpg) ![Maciek prezentujący swój temat](images/maciek_prez.jpg) ![Monika odpowiadająca na pytania publiczności](images/monika_prez.jpg) ![Publiczność słuchająca prezentacji](images/people.jpg) ![Uczestnicy wydarzenia w trakcie przerwy kawowej](images/networking.jpg) ![Łukasz prezentujący slajd o powodach powstania stowarzyszenia](images/łukasz_prez.jpg) ![Dominika prezentująca swój temat](images/dominika_prez.jpg)
