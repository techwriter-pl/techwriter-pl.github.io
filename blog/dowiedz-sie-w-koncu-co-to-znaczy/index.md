---
title: 'Dowiedz się w końcu co to znaczy'
authors: admin
date: '2014-03-13'
tags:
  - 'narzędzia'
  - 'warsztat'
  - 'grafika'
  - 'typografia'
coverImage: 'LoremIpsum.jpg'
---

*Lorem ipsum dolor sit amet...* gdzieś już to widzieliście, prawda? To jedno z
narzędzi wykorzystywanych w naszej pracy i zarazem dowód na to, że dobry
techwriter używa łaciny nie tylko wtedy kiedy zawiesi mu się komputer. Ale co to
właściwie znaczy?

<!--truncate-->

Fragment ten pochodzi z traktatu "O granicach dobra i zła" Cycerona i ma ponad
2000 lat! Cyceron, wbrew nazwie, nie był biuściastym erotomanem, tylko rzymskim
mówcą i politykiem. Chociaż kto go tam wie, właściwie jedno nie stoi w
sprzeczności z drugim... Ale nie o tym mieliśmy pisać 😊

Łacińskiego tekstu zaczynającego się od "Lorem ipsum" używamy, żeby sprawdzić
jak nasz dokument będzie się prezentować kiedy już skończymy pracę nad właściwą
treścią. Dlaczego właśnie tego tekstu? Bo jest na tyle niezrozumiały, że pozwala
się oderwać od zawartości merytorycznej naszego przyszłego dzieła i ocenić jak
będzie się docelowo prezentować od strony wizualnej, graficznej,
typograficznej... Dzięki temu nie trzeba czekać na całość tekstu, aby zaplanować
jego rozmieszczenie, krój pisma, wstawić obrazki, podzielić na akapity czy
szpalty.

Możemy sobie wygenerować praktycznie dowolną ilość tego tekstu, używając
dostępnych za darmo w sieci narzędzi, na przykład generatora
[lipsum.pl](http://lipsum.pl/),
albo [generator.lorem-ipsum.info](http://generator.lorem-ipsum.info/).

Krótki rys historyczny (również z generatorem) znajdziecie na
[pl.lipsum.com](http://pl.lipsum.com/), a bardziej wyczerpujący oczywiście w
[Wikipedii](http://pl.wikipedia.org/wiki/Lorem_ipsum).

Jak widać, jest to narzędzie tak popularne, że stało się właściwie standardem.
Wypada więc wiedzieć skąd się wzięło i do czego może się przydać. Warto też
pamiętać, że jest to tylko tymczasowy wypełniacz. W przeciwnym wypadku wpadka
może być
[baaaardzo efektowna](http://www.elezea.com/2014/02/lorem-ipsum-gone-wrong/)...

_Ave!_
