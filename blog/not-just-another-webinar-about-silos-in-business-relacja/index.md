---
title: "Not just another webinar about silos in business - relacja"
date: "2014-02-04"
categories: 
  - "news"
  - "z-kraju"
  - "ze-swiata"
tags: 
  - "praca"
  - "spolecznosc"
  - "webinarium"
coverImage: "silos.jpg"
---

Z inicjatywy organizatorów konferencji soap!, o której pisaliśmy [tutaj](http://techwriter.pl/soap-technical-communication-conference-relacja/ "soap! technical communication conference – relacja"), 30 stycznia odbyło się webinarium poświęcone silosom w biznesie. Webinarium prowadził bardzo dobrze przyjęty na konferencji [Noz Urbina](http://urbinaconsulting.com/ "Noz Urbina") - konsultant, trener, specjalista od procesów zarządzania treścią i współautor książki [Content Strategy: Connecting the dots between business, brand, and benefits](http://thecontentstrategybook.com/ "Content Strategy: Connecting the dots between business, brand, and benefits").Tak jak sugeruje to tytuł webinarium, Noz Urbina przedstawił świeże podejście do tematu koncentrowania się tylko na własnych obszarach kompetencji, ilustrując je ciekawymi przykładami i podsumowując radami, które rzeczywiście można wdrożyć.  Trzeba bowiem pamiętać, że jednym z głównych zadań Noza Urbiny jako konsultanta jest właśnie przełamywanie utartych zakresów kompetencji i pokonywanie przepaści pomiędzy działami w różnego rodzaju organizacjach.

## Silosy w biznesie

Na początku swojej prezentacji Noz opisał typowe problemy wynikające z izolacji działów w obrębie organizacji. Podkreślił, że dla klienta bez znaczenia jest proces i fazy powstawania produktu, liczy się bowiem efekt końcowy. Klient współpracuję z firmą, a nie jej poszczególnymi działami.

## Techcomm vs Marcomm

Ciekawym spostrzeżeniem, szczególnie dla osób tworzących dokumentację techniczną, było to, że sprzedawcy w firmach bardzo często posiadają swoje własne prezentacje, własną dokumentację, z której korzystają, uzupełniają i dzielą się wewnątrz własnego działu. Brak zaufania do treści tworzonych przez inny dział... i oto mamy świetny przykład silosa.

Na ratunek przychodzą nam wnioski z przeprowadzonej przez IBM ankiety mającej na celu sprawdzić czy **wysokiej jakości komunikacja techniczna** jest istotna dla istniejących i potencjalnych klientów firmy. Przeważająca większość ankietowanych odpowiadała, że jest ona bardzo ważna dla tego jak odbiera się daną organizację i jej rozwiązania, czy jest się zadowolonym z danego produktu, i wpływa też na decyzję o jego zakupie. Wniosek? Dokumentacja techniczna stanowi świetny materiał marketingowy!

## Silos vs Internet

Pozostałą część prezentacji Noz poświęcił opowiadając jak widzi silosy w dzisiejszym świecie. W erze internetu, mediów społecznościowych, stron i aplikacji nastawionych na ciągłą interakcję z użytkownikiem, podziały zanikają, a przepaść komunikacyjna maleje. W przeszłości firma sama w sobie była silosem ponieważ klient stał poza jej murami, otrzymywał informację, ale nie mógł aktywnie na nią zareagować, ani wejść w żadną interakcję z firmą. Obecnie sytuacja jest zupełnie inna. Organizacje oczekują informacji zwrotnej od swoich klientów, na stronach internetowych nie tylko dzielą się treścią, ale też o nią proszą, pozwalają  przekazywać ją dalej i komentować. Komunikacja trwa nieprzerwanie przełamując wszelkie bariery jakie jeszcze dekadę temu stawały nam na przeszkodzie.

Kolejnym przykładem jest **internet przedmiotów**, czyli możliwość identyfikowania rzeczy w sieci w celu wymiany danych i informacji. I tutaj bardzo ciekawy wynalazek: [wieszaki](http://mashable.com/2012/05/08/hangers-update-facebook-likes/ "wieszaki") w sklepie, które wyświetlają ilość polubień na facebooku wiszących na nich ciuchów :) To jest dopiero wymiana informacji!

## Co teraz?

Jakie rady daje nam Noz podsumowując swoją prezentację? Po pierwsze dowiedz się kim jest użytkownik, dla którego piszesz. Niby oczywiste, ale to jeszcze nie wszystko. Dowiedz się, jaki jest proces korzystania z przygotowanych przez Ciebie treści, co użytkownik robi zanim i po tym jak skorzysta z Twojej dokumentacji. Odwiedzaj klientów, rozmawiaj z nimi, pytaj o ich oczekiwania. Zainwestuj w stworzenie **strategii opracowywania treści**, bo jak mówi Noz:

> "Coraz częściej stajemy przed trudnymi wyzwaniami, a nasz opór przed zmianami i wiara w nasze podstarzałe umiejętności trzymają nas w miejscu. Stawiając czoła przyszłości musimy być otwarci, ale też pokorni."

## Podsumowując...

... można śmiało stwierdzić, że webinarium było dużym sukcesem. Obejrzało go naprawdę sporo osób, co bardzo cieszy, bo widać, że społeczność technical writerów w Polsce staje się coraz bardziej aktywna (oczywiście zauważyliśmy też wielu uczestników webinarium spoza granic naszego kraju). Mamy nadzieję, że organizatorzy konferencji soap! będą nas nadal zaskakiwać ciekawymi prezentacjami, warsztatami, czy po prostu spotkaniami.

A Ty jakie wnioski wyciągnąłeś z [Not just another webinar about silos in business](http://www.soapconf.com/silos-recording/)? Podziel się wrażeniami :)
