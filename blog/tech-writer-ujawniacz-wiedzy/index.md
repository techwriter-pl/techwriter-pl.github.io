---
title: 'Tech writer - ujawniacz wiedzy'
authors: agnieszka
date: '2022-04-06'
tags:
  - 'warsztat'
  - 'zarządzanie-wiedzą'
coverImage: 'tech_writer-ujawniacz_wiedzy.png'
---

Dziś trochę teorii i ogólnych założeń związanych z szeroko rozumianym
zarządzaniem wiedzą. A także spojrzenie na temat w kontekście najbardziej nas
interesującego technical writingu.

<!--truncate-->

### Definicje:

[Zarządzanie wiedzą](https://en.wikipedia.org/wiki/Knowledge_management)
(Knowledge Management) to zespół działań, których celem jest tworzenie,
gromadzenie, rozpowszechnianie oraz zarządzanie wiedzą jawną i niejawną,
istniejącą w danej organizacji. Wzrost jej popularności nastąpił wraz z szybkim
postępem technologii sieciowych, co pociągnęło za sobą większą świadomość
korporacyjną i konsumencką, zwiększyło rotację pracowników, a także sprawiło, że
ilość wykorzystywanej wiedzy znacznie wzrosła. I właśnie jednym z głównych zadań
zarządzania wiedzą jest koordynacja i dbanie o to, by doświadczenia i wiedza
zostały “zmagazynowane” w odpowiedni sposób, by można z nich było korzystać
zawsze gdy będą potrzebne.

Czym jest świadomość w odniesieniu do zarządzania wiedzą? To nic innego jak
wykorzystanie wiedzy na temat potrzeb rynku (zarówno konkretnej branży dla
korporacji, jak i grupy docelowej produktu), ale też zainteresowanie działaniami
względem otoczenia (np. ekologia, wsparcie konkretnych działań społecznych),
historia stojąca za korporacją/produktem, wpływ na gospodarkę czy wrażliwość na
trendy funkcjonujące w danym momencie. Świadomość ta wpływa także na rozwój
handlu, w którym współpraca konsumentów z producentami coraz częściej opiera się
na szacunku i zaufaniu.

Wspomnieliśmy wyżej o podziale wiedzy na jawną i ukrytą. Czym one się
charakteryzują?

**Wiedza jawna** (explicit knowledge, formal knowledge):

- Wyrażona znakami (np. tekst, liczby), sformalizowana, symboliczna.
- Zapisana na nośniku (np. płyta CD, kartka, e-mail).
- Łatwa w przekazie.

**Wiedza niejawna** (tacit knowledge):

- Istnieje tylko w umyśle osoby ją posiadającej.
- Powstaje w wyniku doświadczenia, osobistych przekonań, nastawiania i wartości.
- Powstaje w danym momencie, w odniesieniu do konkretnego kontekstu.
- Przejawia się w działaniu.

Wiedza niejawna często zamienia się w jawną poprzez udokumentowanie nabytych
doświadczeń, a następnie jej udostępnianie za pomocą różnych kanałów (np.
publikacje, bazy danych, poczta elektroniczna).

Więcej szczegółów na temat zarządzania wiedzą znajdziecie
[tutaj](https://www.e-mentor.edu.pl/artykul/index/numer/8/id/115).

[Technical writing](https://en.wikipedia.org/wiki/Technical_writing) to zespół
działań mających na celu zaplanowanie, tworzenie oraz utrzymanie dokumentacji
technicznej w takich dziedzinach jak na przykład: oprogramowanie i sprzęt
komputerowy, inżynieria, robotyka, finanse, czy biotechnologia. Można więc
powiedzieć, że my, tech writerzy, zajmujemy się również ujawnianiem wiedzy 😊.
Podobnie jak zarządzanie wiedzą, tak i technical writing stał się popularny wraz
z rozwojem komputeryzacji i świadomości konsumenckiej.

### Podobieństwa:

Wzajemne przenikanie się obydwu dyscyplin - technical writer tworzy treści w
postaci instrukcji, pomocy, podręczników użytkownika, FAQ, wpisów do baz danych
czy innych dokumentów technicznych. Zarządzanie wiedzą polega na zapewnieniu
infrastruktury, procesów i komunikacji, które mają umożliwić tworzenie, zapis i
dystrybucję dokumentów będących zapisem wiedzy pracowników, a więc tego, co
stworzy technical writer.

Pisząc dokumentację, technical writer przekształca wiedzę z niejawnej w jawną, a
następnie umożliwia jej przechowywanie tworząc pisemny jej zapis tak, by była
dostępna dla osób zainteresowanych. Łączy w ten sposób założenia technical
writingu z działaniami zarządzania wiedzą.

Technical writer może pomóc w zapisie i dystrybucji dokumentów poprzez:

- redukcję niepotrzebnych zasobów tylko do tych, które są wykorzystywane
  (minimalizacja rozproszonych informacji w różnych miejscach),
- podniesienie jakości korespondencji wewnętrznej (reguły, instruktaż, baza
  wiedzy itp.),
- podniesienie jakości i dbanie o spójność językową tekstów (szablony,
  podręcznik stylu),
- redukcję zadań dla SME (Subject Matter Expert - specjalista w danej
  dziedzinie) poprzez edytowanie, formatowanie, odzyskiwanie czy udostępnianie
  dokumentacji przez technical writera. Dzięki temu ekspert może może ograniczyć
  swoje działania do zapisu swojej wiedzy, pozostawiając obróbkę komuś innemu.

### Praktyka:

Na co dzień często pracujemy z różnego rodzaju bazami wiedzy (knowledge bases),
które często wypełniamy wiedzą ujawnioną 😉 Pisaliśmy o nich dawno temu:
[../bazy-wiedzy/](../bazy-wiedzy/index.md)

Dlaczego zarządzanie wiedzą jest ważne? Poniżej lista pozytywów, które
znaleźliśmy. Może dodacie do niej coś od siebie 😉

- daje dostęp pracownikom do ogólnej wiedzy specjalistycznej,
- pozwala na tworzenie treści według jednego standardu (używanie style guide,
  czy wewnętrznych wytycznych),
- przyspiesza proces wdrażania nowych pracowników,
- wpływa na skrócenie czasu wyszukiwania informacji,
- minimalizuje czas potrzebny nowym pracownikom na zdobycie kompetencji,
- obniża koszty operacyjne,
- zwiększa zadowolenie klienta

Jakich narzędzi możemy użyć do zarządzania wiedzą w technical writingu? Poniżej
przykłady narzędzi, z jakich możemy skorzystać:

- intranet,
- wiki,
- DMS (Document Managements Systems),
- CMS (Content Management Systems),
- portale społecznościowe,
- bazy danych.

Podsumowując, obie dyscypliny przenikają się i wspierają w osiągnięciu wspólnego
celu jakim jest zachęcanie pracowników do używania wiedzy w jak najbardziej
efektywny sposób, co pozwala organizacji realizować przyjęte strategie. Co
więcej, działanie w obu obszarach pozwala na migrację pomiędzy nimi, zwiększając
tym samym szansę na wspinanie się po drabinie kariery - od technical writera po
managera działu zarządzania wiedzą.
